---
title: Dacă ții cu FCSB, relaxează-te...
description: Cea mai mare eroare pe care o poți face ca suporter al FCSB este să fii dezamăgit de rezultatul cu Silkeborg (0-5)
slug: fcsb-dezamagire
date_published: 2022-10-06T18:43:10.000Z
date_updated: 2024-06-30T12:03:23.000Z
tags: ["FCSB", "Suporteri", "Gigi Becali"]
permalink: "fcsb-dezamagire/index.html"
cover: "./e-ce-ar-trebui-sa-fii-calm-ca-fan-FCSB.jpg"
---

![Becali fiind nepăsător în jilțul de la palat față de zbuciumul fanilor FCSB](./de-ce-ar-trebui-sa-fii-calm-ca-fan-FCSB.jpg)

Nu merită.

Nu merită să fii dezamăgit, furios sau să ai orice sentiment care implică cine știe ce trăire intensă

Și e valabil în cazul oricărui rezultat din acest sezon.

Sau în cazul a orice  se întâmplă împotriva firii fotbalistice la clubul pe care îl susții / îl iubești.

De ce?

Pentru că dezamăgirile implică așteptări.

Adică, poți fi dezamăgit de ceea ce face FCSB la nivel de rezultate / comportamente dacă te așteptai ca lucrurile să stea cu totul altfel.

Dar și eu, și tu știm că aceste așteptări sunt ilogice.

Omul care controlează ce se întâmplă acolo are un mod de-a face lucrurile total diferit de ceea ce ți-ar permite ție să ai niște așteptări.

Poți avea speranțe în schimb.

Poți spera ca lucrurile să se întâmple într-un anume fel.

Dar nu așteptări.

Diferența dintre speranțe și așteptări este că primele implică noroc / șansă divină, iar celelalte implică un soi de certitudine.

În concluzie, poți avea așteptarea ca lucrurile să se întâmple anapoda - ex. prezentarea la meci european cu echipa a 2-a.

Și poți avea speranța ca FCSB să trateze serios competiția.

Mai mult, realitatea este că dincolo de orice, FCSB e genul de echipă care ajunge să obțină mult în ciuda puținului pe care-l investește în normalitate.

Adică e un club condus de multe ori anapoda, dar care totuși, cumva, reușește să stea mai sus decât se așteaptă mulți.

De ce?

Nu-mi cere să explic încă o dată ceea ce ce am explicat când am scris [ghidul de înțelegere a personajului Becali](https://www.cameravar.ro/de-ce-il-urasti-pe-becali).

## Nu te lăsa manipulat de furia ziariștilor

Ziariștii sunt oameni.

[Unii dintre ei, sunt și suporteri.](https://www.cameravar.ro/relatii-ziaristi-oameni-din-fotbal)

Unii dintre cei care sunt suporteri țin cu FCSB.

Ei, la rândul lor, respectivii fac păcatul pe care eu îți recomand să nu-l faci - adică sunt dezamăgiți.

De asta, te poți aștepta la tot felul de revolte jurnalistice după acest meci.

Interesant este că, în acest moment, discursul celor din presă care țin cu FCSB și a celor care nu suportă FCSB este identic.

Adică ambele tabere vorbesc despre rușine, despre lipsă de prfesion... nici nu vreau să spun așa vorbă de lemn.

Normal, există o grămadă de reacții revoltate sincere, firești, oferite cu toată buna credință.

Doar că-n astfel de situații sunt bine amestecate printre celelalte.

În fine, ca suporter, îți gestionezi cum dorești relația cu echipa pe care o susții.

Pe de altă parte, dacă citești ceea ce scriu, am așteptarea de la tine să gândești, nu doar să susții.

Repet...

Am așteptarea, nu speranța.

## Ce pierde FCSB dincolo de meciuri

Fotbalul nostru are din când în când parte de beneficii pe care nu pare să le merite.

De exemplu, contractul pentru vânzarea drepturilor TV este un beneficiu pentru cluburile nu fac altceva decât să existe.

Niciun efort real ca să fie atractive pentru a fi transmise.

Sau, în cazul de față, FCSB s-a bucurat de un soi de emulație care intră în totală contradicție cu rezultatele echipei.

Adică, oamenii au venit la meci pe stadion și au urmărit echipa într-un număr mai mare decât în vremuri mult mai bune.

Deci echipa nu doar că n-a făcut ceva special ca să se bucure de această atenție, ci chiar a făcut lucruri împotriva acestei chestiuni.

Și totuși, a beneficiat de sprijin / audiență / bani.

Din păcate, mișcări precum prețurile pentru bilete de la meciurile de acasă din Conference League sau prezentarea cu echipa secundă în Danemarca sabotează acest bine venit de nicăieri.

Sigur, fiind vorba de FCSB, lucrurile pot merge bine în continuare indiferent de realitate.

Pe de altă parte, de ce ai sfida ceea ce bun în speranța că toți cei cu care ai de-a face sunt proști la nesfârșit?
