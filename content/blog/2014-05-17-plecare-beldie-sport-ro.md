---
title: De ce m-a „lăsat” sport.ro să plec
slug: plecare-beldie-sport-ro
date_published: 2014-05-17T17:26:00.000Z
date_updated: 2024-06-30T16:29:39.000Z
tags: Presa sportivă
excerpt: sport.ro m-a dat afară pentru că a avut de ales între mine și alții. Iar alții au fost considerați mai buni sau chiar au fost mai buni. 
---

Americanii au o sintagmă aproape amuzantă atunci când concediază pe cineva:

> *I have to let you go.*

Sună ca naiba dacă nu înțelegi spiritul expresiei.

De ce te lasă să pleci dacă tu ai vrea să rămâi?

Din fericire, eu n-am avut parte de această nelămurire atunci când am fost anunțat că sport.ro (actualul ProArena) mă lasă să plec.

De altfel, discuția a fost simplă și fără termeni corporatiști.

Ideea este că acolo se schimbă niște lucruri.

Nu-mi sunt clare aceste schimbări, dar, cum ar spune tot americanii – must be the money.

## **Cum a fost relația mea cu sport.ro**

Nu am avut niciodată vreo nemulțumire legată de experiența mea acolo.

Am fost bine plătit, am fost bine tratat.

Am avut tot timpul relații în regulă cu oamenii care mi-au fost aproape, de la producători la oamenii din zona tehnică.

Acum niște ani, am lucrat ca producător pentru Recursul lui Ovidiu Ioanițoaia (când se făcea la Antena 1).

Prin urmare, îmi cam dau seama cât de bun este sau nu este un producător.

La sport.ro am avut producători buni, așa că le mulțumesc pentru ajutor lui Valentin Halacenco, Cosmin Mihăiță, Răzvan Hriscu și Alin Floroiu.

Lui Vali în mod special pentru că am făcut alături de el majoritatea edițiilor de dimineață ale **Orei Exacte în Sport** și pentru că mi-a înțeles cel mai bine dorința ciudată de-a vorbi și despre alte lucruri decât despre ce se-ntâmplă la Steaua.

Și lui Leo Badea trebuie să-i mulțumesc pentru că s-a ocupat de aducerea invitaților.

Unii cred că asta nu e mare scofală, dar e o mare bătaie de cap. Când am acceptat să fac emisiunea, am avut o singură condiție – să nu mă ocup eu de aducerea invitaților.

În plus, Ion Alexandru a făcut cele mai muncite 15 minute din emisiune – Transfer Market.

## **Cum a fost emisiunea mea de la sport.ro**

Cunosc datele legate de audiența emisiunii, dar nu am acceptul să le fac publice.

Pot spune însă c-am făcut o emisiune bună din acest punct de vedere.

Uneori, foarte bună.

Câteodată, extraordinar de bună.

Cine are acces la datele de audiență pentru main target-ul sport.ro poate să confirme acest lucru.

Nu cunosc încasările din publicitate, dar faptul că am făcut emisiunea timp de-aproape 4 ani mă face să cred că erau încasări în regulă.

Mai mult, există o dovadă mai convingătoare decât spusele mele: emisiunea de dimineață este singura care rămâne în grilă după această schimbare.

## **Emisiunea e bună, dar moderatorul e slab?**

Nu, emisiunea e bună, moderatorul e bun, dar cineva trebuia să plece.

Nu am întrebat care au fost criteriile exacte pentru care s-a întrerupt colaborarea cu mine, dar din exterior mi s-a părut o alegere logică să plec eu și să rămână oameni care făceau acolo mai mult decât mine.

Concret, eu făceam emisiunea aceea și atat.

Veneam, făceam emisiunea, plecam.

Ceilalți colegi mai făceau și muncă de redacție pe lângă emisiunile lor.

Prin urmare, deși-mi pare rău că nu mai sunt eu acolo, n-am niciun soi de acuză-n minte.

Unii compară moderatorii între ei cum ai compara niște fotbaliști. O poți face, dar ierarhiile sunt subiective pentru că țin de gustul fiecăruia.

De exemplu, la sport.ro aveam o mare calitate – eram diferiți unii de ceilalți.

Diferiți zdravăn.

## **Cât de multă libertate e la sport.ro**

În total, am colaborat cu sport.ro aproape 6 ani  – 2 ca invitat, 4 ca moderator.

În acești ani, Felix Drăghici și Ioana Cosma nu mi-au cerut vreodată să fac ceva împotriva unei logici jurnalistice.

Nicio aluzie, nicio sugestie ciudată, nimic.

Am fost liberi să facem lucrurile așa cum le-am vrut eu și cu producătorul.

De-asmenea, eu cred că la sport.ro s-au spus lucruri care cu greu au răzbit prin alte părți. Ori pentru că alții au avut alte orientări editoriale, ori pentru că alții au văzut altfel lucrurile.

Poate și din acest motiv munca mea a fost foarte ușoară, foarte plăcută.

Apropo de asta, le muțumesc și colegilor de la ProSport pentru că-n toți acești ani am beneficiat de munca lor în fiecare emisiune.

Și colegilor de la Gazetă.

Și colegilor de pe la alte site-uri și televiziuni, colegi cărora le-am preluat informațiile publicate.

Dacă tot m-am apucat de mulțumiri, le mulțumesc invitaților. În general, au fost cam aceeași mereu. De-asta au și mers lucrurile bine, ne cunoșteam între noi, avem relațiile de joc bine puse la punct.

Aș fi vrut să am mai multe emisiuni împreună cu Manolo Terzian și cu Matei Udrea. În rest, m-am bucurat de toți pe îndelete.

## **Am fost cu adevărat pila lui Costi Mocanu?**

Cineva de la o altă televiziune mi-a spus la un moment dat că pe la ei se știe clar un lucru:

> *Beldie e pila lui Costi Mocanu.*

Din acel moment, am mai auzit zicerea aceasta de încă două ori, suficient să-mi pun și eu întreabrea:

> *Oare sunt?*

Dacă prin absurd am fost, am fost fără ca eu să știu.

Mai mult, cred că în acești ani am vorbit cam de 5 ori cu el.

De vreo 3 ori lucrurile s-au desfășurat în cadrul petrecerii de final de an și au avut această desfășurare spectaculoasă:

**Eu**: Salut, Costi.
**El:** Salut.
**Eu:** Cum merge? Cum stăm?
**El:** Bine.

Cam asta era…

Nu râde, îmi păstram întrebările bune pentru emisiune.

## **Nu-ți va veni să crezi ce-a făcut Beldie după ce-a fost lăsat să plece!!!**

Glumesc, băieții de la site-ul sport.ro sunt faini de felul lor și au avut multă răbdare cu mine.

Totuși, dacă v-am promis o dezvăluire din titrare, o și ofer.

La 30 de minute după ce-am aflat că nu mai colaborez cu sport.ro , am mers la un restaurant bun și-am sărbătorit.

Nu m-am bucurat că am fost dat afară, dar am sărbătorit acești ani în care am făcut una dintre cele mai plăcute munci posibile.

Gândește-te un pic…  Îți place ceva mult, tare mult și ești plătit să faci acel ceva.

Sau, ca să nu exagerez, să vorbești despre acel ceva.

Ce-ți poți dori mai mult?

Așa c-am sărbătorit anii care au fost și anii care vor veni.
