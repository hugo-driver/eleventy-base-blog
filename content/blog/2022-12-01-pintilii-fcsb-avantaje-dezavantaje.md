---
title: Avantajele și dezvantajele numirii lui Pintilii ca antrenor al FCSB
slug: pintilii-fcsb-avantaje-dezavantaje
date_published: 2022-12-01T13:15:45.000Z
date_updated: 2024-06-30T11:55:38.000Z
tags: ["FCSB", "Antrenori"]
excerpt: Când vine vorba de numiri de antrenori, FCSB este un club de amatori. Prin urmare, au numit cel mai bun neprofesionist posibil - Pintilii
---

Inclusiv o parte dintre avantaje de mai jos sună ca dezvantaje, dar nu-i ușor să vezi ce-i bun într-o numire logică doar în [context becalian](__GHOST_URL__/de-ce-il-urasti-pe-becali).

## Dezvantajul 1: Pintilii este un risc major din cauza lipsei de pregătire și a experienței în antrenorat

Am spus-o și o voi repeta mereu - orice club cu nume ar trebui să numească antrenori cu CV pe măsura pretențiilor.

Normal, există excepții de la această regulă, dar excepțiile presupun risc. Și nu orice risc, ci unul major.

E ușor să zici că și Croitoru a reușit la FC Botoșani, dar nu compari nici anvergura cluburilor și nici excepțiile cu practica obișnuită a echipelor mari.

Pintilii nu a antrenat pe nimeni și asta contează chiar și-n condițiile în care a avut parte de antrenori OK de-a lungul carierei sale.

Nu am întâlnit încă un fotbalist care să se apuce de antrenorat și să spună că a fost atât de ușor pe cât își imagina ca jucător.

În schimb, aproape oricine deschide gura pe acest subiect ori spune că e mult mai greu decât au crezut, ori chiar ajung să-și ceară scuze că n-au privit cu mai mult respect această activiate când încă erau fotbaliști.

Partea tristă la poveștile de acest este incapacitatea multor conducători de a înțelege că numirea unui antrenor este printre puținele decizii din fotbal în care riscul nereușitei este cât de cât controlat.

## Dezvantajul 2: Pintilii este incapabil profesional să dezvolte jucătorii tineri ai FCSB

FCSB are ca obiectiv să producă bani pentru patronul său. Care bani vin din mai multe surse importante - participare în cupele europene, drepturi TV, vânzare de bilete și vânzare de fotbaliști.

Orice club vrea să vândă jucători, dar puține fac pași concreți în această privință.

Printre acești pași importanți se află transferarea de fotbaliști tineri talentați, dezvoltarea unei academii sau un scouting de calitate.

Becali face cel mai important pas din serie, adică aduce la club contra unor sume imense pentru Liga 1 unii dintre cei mai promițători fotbaliști români cu scopul de-a-i revinde ulterior.

Problema este că acești fotbaliști pot crește mai ușor până la un nivel spectaculos de revânzare dacă echipa are rezultate și dacă ei înșiși au un antrenor care să-i ajute să se dezvolte.

Inclusiv investițiile ratate sunt mai rare în astfel de cazuri.

Pintilii nu poate fi un astfel de antrenor nu pentru că n-ar vrea / nu și-ar propune, ci pentru că un astfel de antrenor este cel care are și talent pedagogic, și capacități profesionale, și experiență să facă asta.

Oricine din lotul FCSB poate învăța anumite lucruri de la Pintilii, dar asta nu reprezintă un plan de dezvoltare pentru niște tineri. Asta e doar o poveste din categoria “un unchi de-al meu m-a dus prima dată la pescuit”.

Felicitări pentru familia reușită, ție și celor de la FCSB!

## Dezvantajul 3: Pintilii reprezintă o numire care sfidează din nou relația cu o parte a suporterilor

Dacă vrea să se comporte ca un club mare în toate privințe care contează, FCSB ar trebui să aibă ca țintă atragerea de suporteri CSA Steaua înapoi lângă echipă.

Acesta ar fi un reper sănătos pentru Becali și [Mihai Stoica](__GHOST_URL__/p/mihai-stoica) - să acționeze și să se comporte astfel încât oameni care-i disprețuiesc acum să simtă că ceva profund s-a schimbat acolo.

Știu, ceea ce spun eu pare să fie ceva absurd sau ceva imposibil.

Doar pare.

Eu sunt convins că orice acțiune / comportament / atitudine care ar scădea ura acelor suporteri ar fi automat o acțiune / comportament / atitudine în favoarea sănătății clubului.

Să-l numești pe Pintilii nu face altceva decât să întărească a nu știu câta oară ideea că suporterii sunt pentru club exact cum sunt clienții unui hipermarket - o masă amorfă de cumpărători a căror singure caracteristici identificabile sunt cele de consum.

Adică în loc de "cumpărător de apă plată la bax" ceva de genul "cumpărător de bilet la meciul retur cu Silkeborg".

Lucrurile sunt atât de jos din acest punct de vedere că orice pas în direcțiile bunului simț ar avea un impact imens în relația cu suporterii.

## Avantajul 1: Pintilii este adaptat la tot ce-nseamnă FCSB

Personal, cred că [un antrenor străin rupt total de realitățile fotbalului nostru poate avea succes lejer dacă-i valoros](__GHOST_URL__/de-ce-selectioner-strain/).

Dar Pintilii nu este un antrenor valoros pentru că, în mod real, nu a antrenat încă pe nimeni. De asemenea, variantele la care apelează Becali de obicei în ultima vreme nu fac parte din tagma celor cu CV.

Prin urmare, să cunoști realitatea clubului, lotul de jucători, problemele interne, nuanțele interacțiunii cu Becali și multe altele devine automat un avantaj.

Iar Pintilii îl are.

Știu, am făcut să sune aiurea, un fel de "Pintilii n-are nicio treabă, dar măcar știe cel mai scurt drum până la baza din Berceni".

Asta e, după ce Pintilii va avea rezultate și va deveni antrenor, probabil voi scrie un text care să prezinte realitatea acelui moment.

## Avantajul 2: Pintilii este super motivat să reușească

Cu excepția unui antrenor pasionat de telenovele, aproape oricine a ajuns la Steaua și-a dorit să reușească.

La Pintilii, dorința aceasta este supra alimentată și de factori dincolo de ce-nseamnă această echipă pentru fotbalul românesc.

Inclusiv reacțiile celor care au comentat numirea sa, inclusiv disputa cu Dică, inclusiv faptul că are o șansă de-a confirma înainte să fie antrenor...

Toate acestea îl vor face să fie foarte determinat în toată activitatea sa.

Va fi suficient?

Probabil că nu, dar reprezintă un avantaj.

Nu uita că fotbalul nu este doar un joc de strategie în care cele mai luminate minți obțin victoria.

Fotbalul este și o reprezentare modernă a unor instincte masculine arhaice.

Fotbalul este o metaforă pentru vânătoare și apărarea peșterii în același timp. Iar bărbăția liderului în asemenea activități a contat mereu.

## Avantajul 3: Pintilii este apreciat și dorit de o parte a suporterilor FCSB

Așa cum o parte a fanilor FCSB sunt din nou dezamăgiți de atitudinea clubului față de alegerile importante din viața unei echipe, altă parte sunt încântați de numirea lui Pintilii.

Cine sunt aceștia?

Mi-ar fi foarte greu să identific doar o categorie de fani. Sunt convins că există printre ei și oameni cu capul pe umeri, dar și flăcăi entuziasmați de ideea că Pintilii a fost un jucător rău "și-l va sparge pe înfumuratul ăla de Coman".

Fotbalul este un sport pentru oameni, iar discuțiile docte din jurul fenomenului nu vor schimba asta.

Mereu vor exista oameni care, uneori pe bună dreptate, vor da mai mulți bani pe cineva cu școala vieții decât pe un academician sclifosit.

Și mereu vor exista fani FCSB care nu vor vedea nicio problemă în numirea unui antrenor fără școală atât timp cât respectivul individ le inspiră lor ceva plăcut.

Dacă ții cu altă echipă, acum te vei gândi că așa sunt majoritatea fanilor FCSB :)

Din păcate, asta n-ar fi decât o încercare de-a-ți alina ușoara oftică legată de capacitatea acestui club de-a exista în ciuda tuturor sfidărilor la adresa fotbalului logic.
