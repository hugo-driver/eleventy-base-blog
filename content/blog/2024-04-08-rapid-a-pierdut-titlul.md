---
title: E aproape clar cine câștigă titlul... Dar cine l-a pierdut?
slug: rapid-a-pierdut-titlul
date_published: 2024-04-08T07:36:15.000Z
date_updated: 2024-06-30T10:32:30.000Z
tags: ["Rapid", "FCSB", "CS U Craiova"]
---

Unii cred că aseară Craiova a ieșit din lupta pentru titlu pentru că a pierdut meciul cu FCSB.

Ceea ce e fals, desigur.

De fapt, Craiova n-a fost în lupta pentru titlu vreun moment.

Fotbalistic vorbesc, nu matematic.

Matematic încă este, dar e o matematică pe care nici măcar un investitor la bursă super îndrăgostit de risc nu prea o ia în calcul.

Da, aproape că m-am referit la domnul Rotaru.

Nu-l cunosc, așa că nu știu ce apetență are pentru risc, dar probabil că e una destul de ridicată.  Altfel n-ar fi făcut bani mulți, ci ar fi fost astăzi doar un angajat senin al vreunei primării.

### Craiova n-a jucat aproape nimic în ultimele 5 partide

Craiova n-a jucat nimic în aceste ultime partide care au adus-o aseară în postura de contracandidată la titlu pentru FCSB. Cine se uită la meciuri înțelege la ce mă refer.

Cine se uită le live score la rezultate habar n-are.

Concret, în ultimul meci dinainte de play off, cel cu FCU, Craiova a jucat mediocru și a câștigat pentru că a avut noroc.

Cu CFR Cluj, cred că unora de la Craiova le-a fost rușine c-au luat 3 puncte acolo. N-am văzut absolut niciodată dominată echipa lui Petev de asemenea manieră cum a fost dominată la Cluj.

Dacă luau vreo 4-5, nu era ceva exagerat.

Dar au câștigat.

Cu Rapid, nimic în prima repriză.

Absolut nimic.

Să nu-ți imaginezi că a făcut Petev tactica de asemenea manieră ca să atragă Rapidul în vreo capcană.

Nici pe departe.

N-au putut mai mult pentru că Rapid a controlat total acel meci și nu i-a lăsat să joace ceva.

A, desigur, fiind vorba de Rapid, te poți aștepta în mod real la orice. Au mai pierdut și la Iași jucând foarte bine până la un moment dat, au pierdut și cu Farul jucând bine, nu e vreo mirare că au pierdut absolut uluitor cu Craiova după ce au avut un om în plus, iar oltenii au adunat doar 20 de minute de fotbal în cele aproape 100 ale meciului.

Deci oricât de exagerat ar suna, oltenii au ajuns în această postură pentru că au avut noroc cu carul în ultimele meciuri, nu pentru că au fost buni cu adevărat.

Au fost atât de norocoși încât au câștigat puncte jucând mai slab decât în unele partide în care au pierdut puncte de-a lungul sezonului.

Glumind serios, în sfârșit s-a văzut efectul demiterii lui Neagoe, care nu era un favorizat de soartă.

Ce s-a întâmplat însă cu Oțelul în Cupă?

Dacă m-aș păstra în zona asta “ezoterică”, aș zice că lui Dorinel Munteanu nu-i pasă de vibrații, noroc, cristale, magie, vrăjitorie și altele de gen.

Te bate pentru că așa vrea el.

Sau măcar nu te lasă să câștigi.

Pe Craiova i-a bătut în Cupă și unii au spus că i-a epuizat fizic și psihic în acel meci cu prelungiri.

Fals.

Oțelul le-a arătat oltenilor doar că valoarea lor este insuficientă și chiar discutabilă în anumite privințe.

### FCSB e cea mai bună, iar Rapid sunt cei mai blegi

În fine, așa cum am spus și aseară în [textul acesta](https://iamsport.ro/editorial/universitatea-craiova-are-valoare-doar-ca-i-mica-de-ce-considera-stefan-beldie-ca-fcsb-si-a-asigurat-titlul-cea-mai-buna-echipa-din-acest-campionat-id13712.html), FCSB ar fi o campioană meritorie dacă lucrurile se termină așa cum par că se vor termina.

Cea mai bună echipă din campionat fără discuții.

Dar chiar dacă FCSB va câștiga campionatul, tot merită să menționez cine-l pierde.

Pentru că-n ciuda aparențelor, nu-l pierd toate echipele de la locul 2 în jos.

Cu adevărat, îl pierde doar Rapid.

Asta pentru că deși au avut bucata lor de "craiovită" în care au câștigat fără să impresioneze (ex. cu FC U, Oțelul), au avut și multe momente în care au emanat forță. 

Înainte să înceapă play off-ul, Rapid se afla pe primul loc într-un clasament neoficial al echipelor care au pătruns în acest grup select al Ligii 1. Plus că au bătut FCSB, cea mai bună echipă a campionatului, de au zvântat-o.

Doar că nu e suficient să fii mai bun ca FCSB ca să iei un titlu. Ar fi trebuit să fie mai buni decât FCSB sau măcar egali cu ei când jucau cu Iași și celelalte echipe pe care elevii lui Charalambous le-au învins.

N-au putut, n-au avut.

Adică au pierdut.

PS: după ce au câștigat cu FCSB cu 4-0, am scris asta...
![](__GHOST_URL__/content/images/2024/04/Screenshot-2024-04-08-at-10.35.12.png)
