---
title: Ce înseamnă "FCSB are cel mai valoros lot"
slug: fcsb-are-cel-mai-valoros-lot
date_published: 2023-08-10T16:41:03.000Z
date_updated: 2024-06-30T11:33:05.000Z
tags: ["FCSB", "Rapid"]
excerpt: Mulți susțin acest lucru, puțini au avut ocazia să-și vadă cuvintele confirmate. Cota de piață sau talentul nu înseamnă mereu valoare
---

Aceasta este una dintre cele mai răspândite credințe când vine vorba de evaluarea loturilor de jucători ale echipelor cu pretenții din campionat:

"FCSB are cel mai valoros lot".

De multe ori, conceptul de fotbaliști valoroși se confundă cu cel de fotbaliști talentați. Ceea ce uneori e adevărat, adică un fotbalist foarte talentat poate fi și valoros.

Iar alteori nu e adevărat.

Există o grămadă de fotbaliști talentați, dar care n-au demonstrat vreodată valoare în acord cu acel talent.

Pe unii i-ai văzut la nivel de primă ligă, grași și mereu sub ceea ce ar putea juca.

Pe alții i-ai văzut doar când erai puștan și credeai că un anume copil care dribla toți juniorii va ajunge departe. Apoi, puștiul n-a primit șanse la prima echipă sau nu i-a plăcut suficient de mult fotbalul ca să se țină serios de treabă.

Dar i-a plăcut taximetria, că s-a făcut taximetrist.

Care e o meserie bună, cu o grămadă de libertăți, dar care n-are nicio legătură cu exploatarea talentul fotbalistic.

Sau cu valoarea fotbalistică.

## Ce înseamnă de fapt valoare

În fine, așa cum am mai spus, valoarea în fotbal are legătură cu multe chestii care nu-s nici pe departe la fel de spectaculoase la prima vedere precum driblatul sau pasatul de-o manieră măiastră.

Adică nu e suficient să fii Octavian Popescu ca să fii valoros.

De exemplu, îți trebuie și  tărie mentală în momente dificile sau aparent ușoare ale jocului.

Sau capacitatea de-a te mobiliza suficient cât să nu eviți duelurile fizice. c

Chiar din contră, să le cauți și să le câștigi tocmai pentru că ai atitudinea potrivită pentru așa ceva, nu doar fizicul necesar.

Sau capacitatea de-a te antrena mereu așa cum o fac fotbaliștii care se antrenează așa cum trebuie.

Sau capacitatea de-a juca simplu și rapid.

Nu neapărat pentru că lovești mai bine mingea decât alții, ci pentru că gândești rapid și pentru că faci preluări corecte încă din timpul junioratului.

Lotul FCSB poate fi compus din câțiva fotbaliști talentați în mod real pentru fotbalul nostru și câțiva fotbaliști valoroși pentru nivelul Ligii 1. Doar că nici talentul, nici valoarea nu-i fac să fie "wow" în raport cu ceilalți indiferent dacă vorbim de Craiova, CFR Cluj, Rapid sau Poli Iași.

Care Poli Iași are un antrenor foarte bun și îi va încurca pe FCSB sezonul acesta după părerea mea.

Mai vedem :)

De ce scriu toate acestea?

## Transfermarkt e aproape la fel de subiectiv ca noi

Pentru că mi-a atras atenția [opinia lui Dan Udrea](https://www.gsp.ro/opinii/editorial-dan-udrea-lasati-l-in-pace-pe-bergodi-sa-antreneze-nu-l-mai-scoateti-la-masa-zambetelor-artificiale-707430.html), care explică de ce se exagerează în privința pretențiilor pe care mulți le au de la Bergodi și de la Rapid.

Și Dan oferă mai multe argumente, inclusiv pe cel conform căruia Rapid ar avea un lot mai degrabă de locurile 3-5, nu de locurile 1-2.

Pentru că FCSB și numai ar avea un lot mai valoros.

Conform cui?

Conform Transfermarkt (TM), care evaluează lotul giuleștenilor la 19 milioane și pe cel al FCSB la 32 milioane.

În general, TM este un reper decent pentru a aprecia cum stau lucrurile din perspectiva cotei de piață a fotbaliștilor, dar nu spune toată povestea legată de valoarea acestora.

Nici măcar despre talentul acestora.

De exemplu, diferența de cotă dintre fotbaliștii din lotul FCSB și cei din loturile celor de la Rapid, Farul - 21 M, Craiova - 20 M, CFR Cluj - 18 M este exact asta - o diferență de cotă.

La o eventuală vânzare, cei de la FCSB s-ar vinde mai bine pentru că-s mai tineri, mai internaționali, mai prezenți în cupele europene etc.

Chiar mai plăcuți fotbalistic pentru majoritatea privitorilor de fotbal, oricât de subiectiv ar suna asta.

O grămadă de argumente care pot fi efectul valorii sau nu.

De ce spun asta?

Pentru că pe teren, Farul a luat campionatul în fața acestor fotbaliști talentați și bine cotați.

Iar Rapid, cu un lot mai slab cotat sezonul trecut, i-a bătut pe FCSB în 3 meciuri din 4.

Iar orice întâlnire dintre FCSB și aceste rivale arată iar și iar că diferența de cotă nu este diferență de valoare.

FCSB a găsit mereu în ultimii ani pe cineva mai puțin valoros care a luat titlul în detrimentul său deși are de fiecare dată cel valoros lot, conform Transfermarkt și conform celor care fac evaluări ochiometrice.

De ce?

Pentru că valoarea e cea descrisă de mine mai sus, nu ceva care-i impresionează estetic sau emoțional pe mulți dintre fanii FCSB, dar și pe mulți dintre cei care-și oferă părerile legat de cât de slab e lotul Rapidului sau al CFR-ului în raport cu cel al clubului lui Becali.
