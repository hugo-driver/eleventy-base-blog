---
title: De ce nu cred în viitorul CSA Steaua
description: Există două mari motive care mă fac să cred că această echipă de fotbal n-are viitor. Niciunul nu are legătură cu legislația sau cu dificultatea asocierii cu un privat. 
slug: de-ce-nu-cred-in-viitorul-csa-steaua
date_published: 2023-08-22T09:15:16.000Z
date_updated: 2024-06-29T17:47:09.000Z
tags: ["CSA Steaua", "FCSB", "Suporteri"]
permalink: "de-ce-nu-cred-in-viitorul-csa-steaua/index.html"
cover: "./ce-se-va-intampla-cu-csa-steaua.jpg"
---

![Fani CSA Steaua protestând pentru echipa lor împotriva lui Gigi Becali](./pce-se-va-intampla-cu-csa-steaua.jpg)

Încearcă să-ți imaginezi cum va arăta CSA Steaua peste 10 ani.

Dacă ești fan FCSB, cred că-ți este imposibil să mergi atât de departe în timp.

Probabil speri ca-n 2-3 ani să dispară și echipa ta să fie singura Steaua de pe fața pământului în afară de celelalte Steaua de prin alte părți.

Dar dacă ții cu CSA, atunci lucrurile se pot schimba spectaculos.

Sigur, depinde și de imaginația fiecăruia.

Unii se vor lega mai ales de faptul că-nsfârșit procesele cu Becali se vor fi terminat, iar echipa lor de suflet este din nou ceea ce a fost și chiar mai mult de atât.

Clișeele au întotdeauna un loc de frunte când vine vorba de imaginație...

Prin urmare, Steaua va fi din nou un brand respectat al Armatei, un brand respectat al României întregi.

Nu că n-ar fi, dar e vorba de imaginație, nu de informațiile dintr-un manual de utilizare ca să existe precizări peste precizări.

OK, și după aceea?

După aceea ar urma meciurile cu Rapid și Dinamo.

Și totul ar fi ca înainte.

Nu chiar ca înainte să apară Becali în fotbal, că și-n vremea sa au fost câteva chestiuni memorabile, niște meciuri cu stadioane pline și niște calificări uluitoare...

De fapt, hai să-l scoatem de tot pe Becali din discuție!

E dreptul oricărui suporter să-și imagineze orice, inclusiv faptul că nu i-a fost vreodată simpatic nea Gigi, că nu s-a bucurat când făcea transferuri și, în unele cazuri, că nu a deschis ochii în fotbal cu Becali-n față.

E posibil un astfel de scenariu?

Sigur că e posibil.

Doar că nu e singurul scenariu posibil.

Mai există unul pe care nu și-l imaginează prea mulți.

Nu pentru că-i lipsit de probabilitate.

Ci pentru că nu e la fel comod de vizionat precum celelalte.

Adică nu e nici cu moartea imediată a CSA printr-o decizie luată de un tătuc gen Ciolacu, cum și-ar dori unii fani FCSB, nici cu moartea în chinuri a FCSB, cum și-ar dori unii fani CSA.

E cu altceva.

Concret, personal nu cred în viitorul CSA Steaua pentru că cei care susțin proiectul nu sunt ajutați de două lucruri.

Dacă ar fi să le super simplific, aș spune că sunt:

- **vremurile pe care le vom trăi**
- **sursa energiei care stă în spatele susținerii CSA**

Sună totuși complicat?

OK, am să explic.

## CSA Steaua e depășită și chiar periculoasă din perspectivă ideologică

Cred că susținerea din interiorul MAPN este venită din partea unor oameni care se vor pensiona curând la propriu sau la figurat. Generațiile se schimbă destul de rapid în astfel de ministere.

Și nu doar generațiile.

Se schimbă orientarea politică a instituțiilor.

Și când spun asta, nu mă refer că vine USR în locul PSD sau altele de genul acesta.

Se schimbă cultura.

Se schimbă ideologia.

Se schimbă ideea de simbol clasic masculin cu ideea de simbol nedefinit în vreun fel

Și schimbările acestea nu se produc ca-n trecut, treptat.

Vremea în care totul curgea lent, ca melasa, au trecut.

Ce vezi azi în marile democrații ale lumii va veni extrem de rapid în micile democrații ale lumii.

Credința că aici e o oază de rezistență consevatoare este o credință naivă.

În anumite zone ale societății se vede deja efectul importului de progres american indiferent că tu închizi sau nu ochii. Se va vedea și-n celelalte zone indiferent cât de dezgustați ar putea fi bravii oameni de arme ai României sau simplii cetățeni care nu știu să aprecieze progresul.

Prin urmare, simbolul exprimării masculinității unui minister de forță n-are viitor când vine vorba de bani publici care vor fi gestionați de oameni care vor avea o cu totul altă cultură decât cei din prezent.

Așa cred eu.

Vom vedea, desigur, ce și cum.

Exact cu aceeași problemă se confruntă și ultrașii CSA Steaua.

De altfel, din perspectiva valorilor, cred că există anumite suprapuneri între nucleul dur al acestor fani și oamenii din armată.

Iar valorile care se suprapun vor fi sub același asalt cultural și ideologic.

Vor fi considerați la fel de anacronici precum vor fi toți ultrașii din toate galeriile actuale.

Atenție, eu nu discut aici despre cât de bine sau cât de rău este că se va întâmpla asta.

Sau cât de drept sau de nedrept.

Nu sunt partizanul vreunei ideologii.

Cel puțin nu de-o manieră publică.

Spun doar ce cred că se va întâmpla în încercarea globală de netezire a oricărei asperități care zgârie ideea de lume nouă.

O lume nouă în care va domni un artificial bun simț general și o lume npuă care nu ar suporta vreodată manifestări huliganice sau aplecări ideologice de natura celor care fierb prin peluze.

## Fanii obișnuiți ai CSA Steaua par să urască și să disprețuiască mai mult decât iubesc

Al doilea element cheie este ceea ce am numit "sursa energiei celor care susțin proiectul".

Concret, mă refer la suporterii obișnuiți, cei care țin cu CSA Steaua fără să fie ultrași.

Mă refer la cei care țin cu CSA Steaua pentru că...

Chiar, de ce țin aceștia cu CSA Steaua?

Am o teorie care dacă-i adevărată, atunci explică și chestiunea aparent sofisticată a ideii cu "energia din spatele susținerii".

Concret, teoria mea spune că cei care au trecut în tabăra CSA Steaua nu au făcut-o pentru că nu le plăcea FCSB pe vremea când se numea încă Steaua.

De fapt, lor nu le plăcea patronul.

Că dacă le-ar fi plăcut patronul, nu mai exista supărarea legată de felul în care acesta a tratat gloriile clubului sau supărarea legată de felul în care acesta a luat tot felul de decizii aiuritoare care au sfidat nu doar suporterii, dar și bunul simț.

Prin urmare, susținerea lor pentru CSA Steaua pare să fie alimentată de un soi de ură față de Becali și ceea ce ei consideră emanația acestuia - FCSB și chiar suporterii FCSB.

Deci la mijloc e dispreț și ură față de ceilalți.

Rivalitatea cu Rapid și Dinamo există în continuare în mintea lor, dar a devenit pentru prima dată în istorie ceva mai mărunt decât rivalitatea cu o echipă care chipurile există doar din 2013 încoace.

În fine, întrebarea este dacă această ură față de Becali și acest dispreț față de "oile" sale reprezintă o trăire mai intensă decât simpla dragoste față de CSA Steaua.

În cazul ultrașilor, această întrebare n-ar avea rost.

Pentru că ultrașii au multe defecte, dar știu foarte clar care este cel mai important lucru pentru ei.

În cazul de față, CSA Steaua.

Dar în cazul fanilor obișnuiți, nu cred că lucrurile stau la fel.

Nu cred că dragostea pentru CSA Steaua este mai mare decât ura și disprețul față de Becali și ai săi.

Cel puțin în cazul celor mai mulți dintre ei.

De asta pun sub semnul întrebării energia care produce susținerea CSA. Și de asta, probabil, la meciurile CSA sunt atât de puțini fani față de cât ar fi fost de așteptat să fie.

Nu e vorba că pentru oameni n-ar fi clar cine e Steaua.

[Nu e vorba că presa creează confuzii.](https://www.cameravar.ro/vina-presei-fcsb-csa-steaua)

Oamenii au ales deja.

Unii au ales cu maximă determinare, alții cu maximă relaxare.

E vorba că pe stadion vii pentru că iubești echipa și abia apoi pentru că respecți și / sau urăști adversarul.

Doar că multora dintre fanii obișnuiți ai CSA Steaua li se pare că adversarul suprem nu va fi vreodată pe teren.
