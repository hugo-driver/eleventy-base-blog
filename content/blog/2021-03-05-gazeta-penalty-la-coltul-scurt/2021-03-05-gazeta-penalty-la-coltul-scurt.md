---
title: Gazeta bate din nou penalty la colțul scurt
description: "Gazeta Sporturilor se află într-un proces de educare a publicului în legătură cu ce e bine și ce nu e bine să gândești, să spui și să faci."
slug: gazeta-penalty-la-coltul-scurt
date_published: 2021-03-05T21:55:00.000Z
date_updated: 2024-06-30T16:18:50.000Z
tags: Presa sportivă
permalink: "gazeta-penalty-la-coltul-scurt/index.html"
cover: "./gazeta-sporturilor-si-penalty-ul-batut-la-coltul-scurt.jpg"
---

![Mihaiu de la Dinamo, fotbalist care a glumit pe seama lui Nepomuceno](./gazeta-sporturilor-si-penalty-ul-batut-la-coltul-scurt.jpg)

Un astfel de proces este întotdeauna ceva nobil.

Prin urmare, ca individ care scriu despre lucruri nobile – fotbalul din Liga 1 – mă voi apleca astăzi asupra inițiativei colegilor mei.

Și voi continua să o fac de câte ori îmi vor da ocazia să mă amuz pe seama încercării lor de-a se da virtuoși fără să fie cazul.

În fine, ultima situație în care Gazeta se chinuie să-ți dezvolte cu forța spiritul critic este cea legată de [gluma făcută Mihaiu și Crețu colegului lor Nepomuceno](https://www.gsp.ro/fotbal/liga-1/mihaiu-si-cretu-reprimiti-dinamo-625241.html).

După meciul pierdut cu Astra Giurgiu, ăștia doi i-au desenat o cruce pe ușă colegului lor și au adăugat formula preferată a analfabeților de Facebook când sunt înduioșați de moartea cuiva – RIP.

Adică ce-au vrut ei să spună?

Au vrut să spună că Nepomuceno a fost mort pe teren.

Expresii precum „cutărică a fost mort” sau „am fost morți” când vine vorba de un meci de fotbal se referă la o evoluție extrem de slabă, când un jucător sau mai mulți nu se văd.

Sau se referă la situații în care unuia sau mai multor jucători le lipsește energia fizică să conteze în meciul respectiv pentru că pregătirea fizică a fost greșită.

Ideea este că poți ajunge să vezi gluma ca fiind oribilă, macabră, odioasă doar dacă n-ai nicio treabă cu fotbalul și cultura obișnuită din jurul acestuia.

A fost o glumă proastă?

Pentru cei din exterior, care au un anume standard în ceea ce privește umorul, poate fi o glumă proastă.

Pentru cei care au făcut-o și pentru o bună parte dintre cei care au tangență cu lumea vestiarelor, este o glumă bună.

*„Hăhăhă, l-au făcut mort pe ăla că n-a jucat nimic!”.*

Da, să-l faci mort pe unul care nu joacă nimic este ceva obișnuit între colegi de echipă. Astfel de expresii fac parte din cultra vestiarului alături de altele care ar putea să-i ofenseze profund pe colegii de la Gazetă.

De exemplu expresia precum:

> *„Și ei au tot două mâini, două picioare… De ce să nu-i batem?!”* – expresie care presupune că toți oamenii au două mâini și două picioare, fără să țină cont de cei care au o dizabilitate. Cum să elimini din discursul public o întreagă categorie de oameni? Cum?!!

sau

> *„Băieții au dat dovadă de bărbăție pe teren!”* – expresie care presupune că doar bărbații ar putea demonstra caracter și că trăsăturile acestea sunt specific masculine, fără să ții cont de eforturile pe care miliarde de femei le fac zilnic în condiții grele ca să reușească în viață.

sau

> *„Oaspeții n-au contat după pauză”* – expresie rasistă / xenofobă care induce ideea că imigranții nu au un aport important în ceea ce privește propășirea fenomenului fotbalistic.

Penibil?

Sigur că da.

Totuși, Gazeta a fost mereu inovatoare, știe unde merg lucrurile, așa că poți fi sigur că ăsta-i viitorul.

Dacă nu mă crezi, așteaptă până vom vedea la TV meciurile echipelor feminine ale cluburilor din Liga 1.

Dacă vei îndrăzni atunci să spui că nu-ți plac, vei afla de la Gazetă cât de primitiv ești.

Punem pariu?
