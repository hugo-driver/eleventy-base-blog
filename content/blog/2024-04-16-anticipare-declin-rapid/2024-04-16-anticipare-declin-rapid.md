---
title: De ce am anticipat ce se poate întâmpla cu Rapid după victoria cu FCSB
slug: anticipare-declin-rapid
date_published: 2024-04-16T07:50:45.000Z
date_updated: 2024-06-30T10:31:57.000Z
tags: ["Rapid", "Presa sportivă"]
permalink: "anticipare-declin-rapid/index.html"
cover: "./anticipare-declin-rapid.jpg"
---

![Jucătorii Rapidului după ce u învins FCSB cu 4-0](./anticipare-declin-rapid.jpg)

Imediat după ce Rapid a bătut FCSB cu 4-0, am scris că Rapid n-a făcut altceva decât să relanseze campionatul inclusiv pentru Craiova și CFR Cluj.

[Am spus asta a doua zi](https://www.facebook.com/stefan.beldie/posts/pfbid02bK3DBn23HKEV7Cth1A12jqKU9mV6ahve3t5aoEw8vXQUahHCqqgE47bck5FPStjHl), înainte ca echipa lui Rotaru să bată echipa lui Mititelu și înainte ca Rapid să apuce să piardă cu Farul în Giulești.

Ideea era evidentă - că după înjumătățirea punctelor care urma, Rapid se poate trezi la finalul play-off-ului că termină chiar și pe locul 4 (acum pot și mai jos), ceea ce fanii orbiți de scorul categoric al acelui joc nu aveau capacitatea să vadă.

Fanii ca fanii, dar analiștii?

De ce absolut nimeni nu a vehiculat această posibilitatea în comentariile de după joc? De ce niciun ziarist / analist n-a luat în calcul posibilitatea ca scenariul pus de mine-n scris să se-ntâmple?

Din două mari motive.

**Unul este absolut obiectiv** - nimeni nu poate vorbi despre toate posibilitățile posibile. Ideea a fost desigur și-n mintea altora, dar asta nu-nseamnă că era obligatoriu s-o rostească.

Oamenii discută în emisiuni despre ce sunt întrebați și adaugă ce-i interesează / preocupă pe ei.

Nu ai cum să spui absolut orice poate fi spus.

De altfel, acesta este și motivul pentru care oameni cu puțini neuroni vin și-ți spun câteodată chestii din categoria “da, dar când Steaua a pierdut cu U Cluj nu ai mai zis că porumbeii zboară liniar la 12,5 metri de pământ!”.

**Al doilea mare motiv** pentru care nimeni nu a luat în calcul această idee de altfel evidentă este că mulți dintre cei care comentează meciuri în studiouri sau pe oriunde altundeva nu se uită la meciurile pe care le comentează.

Da, vorbesc despre ceea ce nu văd / nu cunosc.

Sau dacă văd meciurile, le văd cu tot felul de prejudecăți, preconcepții gen “campionat slab” și nu înțeleg ceea ce văd. Dacă mai stau și cu ochii-n telefoane să vadă ce bilet le iese la pariuri, gata, a fugit puiul cu ața fotbalului.

Deci faptul că eu am anticipat această posibilitate n-are nicio legătură cu vreo [super capacitate de-a mea de-a anticipa ce se întâmplă](https://www.cameravar.ro/ne-calificam-la-euro/), ci cu un fapt absolut banal - mă uit la meciuri și o fac cu atenție.

Atât, nimic mai mult.
