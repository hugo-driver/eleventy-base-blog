---
title: Fenomenul Iulian Miu
slug: iulian-miu-contestare
date_published: 2024-04-19T08:07:17.000Z
date_updated: 2024-06-30T10:49:52.000Z
tags: ["Presa sportivă", "Suporteri", "FCSB", "CSA Steaua"]
---

Fenomenul despre care vorbesc se produce ori de câte ori fostul fotbalist al Stelei, Iulian Miu, are apariții la Orange Sport.

Ca să-l observi, intră pe canalul de YouTube al televiziunii în cauză și selectează oricare dintre înregistrările emisiunilor în care apare ca invitat actualul angajat al CSA.

Apoi, în loc să începi să urmărești emisiunea, fă ceva mai interesant de atât - uită-te la comentarii celor care au urmărit-o deja sau doar au observat că Miu a fost prezent.

## Peste 90% dintre cei care comentează sunt anti-Miu

De obicei, când cineva spune online chestii de genul "peste 90% dintre cei bla-bla", e o exagerare care are scopul de-a întări totuși o realitate.

Eu nu exagerez aici.

Nu am văzut niciodată, absolut niciodată, un șuvoi mai mare de contestări la adresa unui invitat al unei emisiuni de analiză fotbalistică decât în cazul oricăreia dintre aparițiile lui Miu la Orange Sport.

Și fenomenul are ceva vechime pentru că-n cazul emisiunilor recente oamenii care au "problema Iulian Miu" au început să se limiteze la ironii, adică forma de contestare relaxată sau obosită care apare după înjurături sau alte reacții tari.

Dacă Ilie Dumitrescu și-ar pune ochelarii și ar privi comentariile de la emisiuni mai vechi în care apare Iulian Miu, ar fi de-a dreptul consternat de inferioritatea cuvintelor folosite la adresa acestuia.

Mai mult, ceea ce mi se pare de-a dreptul uluitor este faptul că nu contează absolut deloc subiectul discutat în emisiune, focusul celor care postează comentarii este împărțit în două direcții: Miu să fie dat afară și Miu e nașpa.
![Comentarii despre Iulian Miu](__GHOST_URL__/content/images/2024/04/comentarii-iulian-miu-orange-sport.png)Comentarii legate de Iulian Miu deși în emisiune se discuta depsre victoria Oțelului în fața celor de la U Cluj în semifinala Cupei României
## De ce sunt prestațiile lui Iulian Miu sunt atât de contestate

În mare, e vorba de un amestec de nemulțumire obiectivă cu oftică subiectivă.

Adică Miu are prestații obișnuite pentru un fost fotbalist care ajunge să comenteze sitații din fotbalul nostru. El este prezent în studio atât pentru că a jucat fotbal la nivel înalt la Steaua, cât și pentru că lucrează în acest moment la CSA și e asociat cu ce se întâmplă acolo.

**Nemulțumirea obiectivă** este că unora li se pare că Miu este un invitat slab. 

De ce spun c-ar fi o nemulțumire obiectivă ceva ce ține până la urmă de gusturi, deci o chestiune clasic subiectivă?

Pentru că e o subiectivitate atât de firească încât capătă nuanțe obiective.

Da, sună întortocheat, dar scriu pentru oameni care au 5 clase făcute la zi, deci dacă ți se pare prea greu de înțeles ori trebuie să revii la școală, ori să slăbești un pic TikTok-ul că ți-a prăjit creierii.

Este Miu un invitat slab?

Doar dacă peste 90% dintre foștii fotbaliști invitați în studiouri sunt niște invitați slabi. 

Altfel, Miu este un invitat absolut obișnuit din perspectiva propriu-zisă a prestațiilor sale.

Nici slab, nici strălucitor.

**Oftica subiectivă** e simplu de remarcat și explicat - cei care-l contestă pe Miu sunt într-o măsură covârșitoare fani ai FCSB care au o problemă cu acesta pentru că e susținător al CSA Steaua și autorul unor afirmații care le lezează sentimentele de suporteri.

Desigur, cei ofticați exploatează faptul că “Miu e slab” și creează impresia că ar fi și mai slab. 

Și când ești super concentrat să-i identifici cuiva orice hibă, poți fi sigur că vei găsi lucruri care sunt suficient de penibile încât să râzi împreună cu prietenii de prostia respectivului.

Dacă mâine iei aproape oricare alt fost fotbalist care apare ca analist și-i aplici tratamentul Iulian Miu, vei vedea că am dreptate.

Repet, Miu îi ajută pe oamenii respectivi să-l conteste, nu e ceva inventat. 

Doar că forța acestei contestări e alimentată în primul rând de asocierea lui Miu cu CSA Steaua și de diversele sale declarații care i-au deranjat pe [cei mai mulți și cei mai sensibili fani din România - cei ai FCSB](__GHOST_URL__/cum-sa-tii-cu-fcsb/).

Ilie Dumitrescu, cel mai elegant și idolatrizat analist, poate fi victima aceluiași tip de ironie și contestare dacă face eroarea ca mâine să spună că FCSB n-ar fi Steaua și să dezvolte ideea așa cum a tot dezvoltat-o Miu de câte ori a avut ocazia.

## De ce orice televiziune de sport ar trebui să-i ofere un contract lui Miu

Comentariile de pe YouTube le spun unora c-ar trebui să-ți pese  de audiență și să nu-l mai inviți pe Miu. Și că Orange Sport, [televiziune care se va închide curând](https://www.gsp.ro/gsp-special/media/lovitura-media-orange-sport-inchidere-736468.html), ar trebui să-l dea afară cu o zi înainte ca acest lucru să se întâmple.

Așa, simbolic, în semn de respect față de cei care îi urmăresc programul și cer eliminarea lui Miu.

Am o părere diferită.

Miu este interesant în acest moment tocmai pentru că este atât de contestat. Spre deosebire de alți analiști (foști fotbaliști sau ziariști) care nu produc niciun soi de sentiment, ci cel mult un fals respect [când au opinii în acord cu marea masă a fanilor FCSB](__GHOST_URL__/fani-fcsb-boicot-vali-moraru-digi-sport/), Miu produce emoții intense.

Desigur, aceste emoții intense pot fi maximă iritare sau chiar dezgust în cazul unora atât de blegi încât să-și trăiască viața în funcție de ce fac / spun diverși indivizi pe la TV.

Indivizi pe care de fapt nu-i cunosc în realitate și care posibil să doarmă foarte liniștiți noaptea în timp ce ei se agită. 

Dar nu contează.

Contează că aceste trăiri intense îi fac pe oameni să se uite la TV / online. Vrăjeala cu “când îl văd pe ăla, închid televizorul” este exact ce am spus - o vrăjeală.

Majoritatea celor scoși din sărite nu se pot abține să nu-i urmărească pe cei care-i scot din sărite. Uită-te la cei care comentează pe YouTube legat de eliminarea lui Miu de la Orange Sport

Fără să fiu vreo vedetă TV, dar fiind totuși un om care-mi câștig banii inclusiv datorită atenției care mi se acordă mai ales online, știu că singurul păcat pe care-l poți face în domeniu nu este să fii contestat.

Ci să fii plictisitor.

Desigur, unii vor spune repede că Miu este regele plictisitorilor. 

Și poate ar avea dreptate dacă nu ar afirma acest lucru cu atât de multe comentarii, cu atâta pasiune, chiar cu atâta disperare pe alocuri...
