---
title: De ce mi se pare Alex Crețu cel mai complet tânăr fotbalist din Liga 1
slug: alex-cretu-fotbalist-complet
date_published: 2014-11-27T21:19:00.000Z
date_updated: 2024-06-30T16:30:38.000Z
tags: CS U Craiova
excerpt: Fotbalistul lui CSMS Iași stă foarte bine fizic și poate evolua 3 poziții importante în orice echipă - fundaș central, mijlocaș central (ideal) și chiar atacant
---

CSMS Iași are în propria curte cel mai complet tânăr jucător din Liga 1 și unul dintre cei mai înzestrați tineri români ai momentului.

Asta-n opinia mea.

Care opinie este aproape mereu foarte, [foarte aproape de adevă](__GHOST_URL__/p/de-ce-alex-ionita-fotbalist-mare)r.

De aceea spun, **Alexandru Crețu** (22 ani) ar trebui să fie prioritate absolută pentru orice echipă care are buget de transferuri în această iarnă.

Nu la vară, chiar în această pauză de iarnă.

Asta pentru că fotbalistul Iașului nu este doar o soluție pentru orice prim 11 din Liga 1, ci și o investiție care poate fi profitabilă.

## Care sunt calitățile principale ale lui Alex Crețu

La 1,90 m înălțime, se poate vorbi despre un fizic foarte bun pentru fotbalul actual. Asta mai ales că această calitate este susținută și de alte însușiri foarte importante.

În primul rând, are o viteză de reacție neobișnuită pentru un fotbalist cu gabaritul său. Nu cred că vei găsi în Liga 1 jucători care să atingă această talie și, în același timp, să aibă reacțiile lui Crețu.

Dacă joacă fundaș central sau mijlocaș defensiv vei vedea că această viteză de reacție combinată c-un simț bun al anticipării îl ajută pe Crețu s-ajungă la minge înaintea unor fotbaliști cu centrul de greutate mult mai scăzut, de la care te-ai aștepta să aibă reacții superioare.

Apropo de anticipare, foarte probabil Crețu este înzestrat nativ c-un simț deosebit în această privință. Poți educa această calitate, dar bazele ei țin și de capacități cu care te naști.

La înălțimea sa, e firesc să aibă un joc de cap OK. Din punctul meu de vedere, Crețu nu-și exploatează această calitate pe măsura potențialului său.  .

Partea bună este că-i o problemă care încă mai poate fi rezolvată. Uită-te la Gardoș acum și încearcă să-ți aduci aminte ce deficiențe avea în această privință în primii doi ani la Steaua. Din punctul acesta de vedere, Crețu stă mult mai bine decât stătea actualul fundaș al lui Southampton.

Apoi, este un pasator bun, are o viteză de deplasare și de execuție bună, are o tehnică individuală excelentă și o agresivitate care-l face dominant în majoritatea duelurilor fizice.

Mi se pare și inteligent tactic, chiar dacă mai are momente în care poate fi văzut inclusiv de la TV c-ar sta greșit în teren.

Pe de altă parte, este de multe ori unul dintre cei mai greu de marcat fotbaliști ai Iașului datorită abilității sale de-a veni din linia a doua și a se transforma instant în atacant dintr-un aparent mijlocaș defensiv.

## Ce-l face un jucător modern pe Crețu de la Iași

În fotbalul actual, versatilitatea este una dintre cele mai importante calități a unui jucător.

Antrenorii au din ce în ce mai des tendința de-a cere fotbaliștilor să îndeplinească roluri complexe, să se adapteze rapid schimbărilor de sistem și să se transforme instant în ceea ce jocul le cere să devină indiferent de postul pe care-l ocupă teoretic în echipă.

La Crețu te poți referi lejer cu formule precum fundașul, mijlocașul sau chiar atacantul Iașului.

Capaciatea sa de-a juca în diverse zone ale terenului nu reprezintă o neclaritate legată de calitățile sale, ci, din contră, o dovadă a versatilității reale a acestui fotbalist.

L-am întrebat pe Ionuț Chirilă după meciul jucat contra lui Dinamo care este până la urmă poziția în care Crețu dă cel mai bun randament și mi-a spus două posturi – mijlocaș central și atacant.

Totuși, indiferent în ce poziție începe meciul, vei vedea că are capacitatea de-a se adapta perfect într-o grămadă de situații de joc.

Deși este folosit destul de des ca fundaș central, eu cred că randamentul maxim îl dă în postura de mijlocaș central. De aici intervine în foarte multe situații de joc, atât pe fază defensivă, dar mai ales în momentele de tranziție pozitivă și-n momentele de dezvoltare ofensivă ale jocului.

Așa cum spuneam mai sus, este un fotbalist greu de marcat atunci când, din postura sa de mijlocaș central cu un profil aparent defensiv, Crețu se transformă în atacant central sau în al doilea vârf. Insist asupra acestei calități pentru că vezi rar așa ceva în Liga, nu pentru că ideea nu este încercată, ci pentru lipsește calitatea individuală care să permită punerea ei cu succes în practică.

Din păcate, marchează prea puțin raportat la cât de des ajunge în situații favorabile, dar compensează parțial acest lucru prin faptul că-și susține foarte bine partenerii din atac. Cred că într-o formație în care colegii ar avea mai multă calitate, Crețu ar fi un marcator mult, mult mai bun.

## Care ar fi cele mai bune destinații pentru un fotbalist cu calitățile lui Crețu

Dacă ar fi să vorbesc despre o destinație ideală, aceasta ar fi categoric Ajax. Din păcate, Crețu nu este încă la nivelul care să-l facă suficient de interesant pentru olandezi. Categoric însă că n-ar găsi o școală  care să-l învețe mai bine cum să-și exploateze calitățile decât Ajax.

În campionatul nostru, un an la Viitorul ar putea avea greutate pentru creșterea sa ca fotbalist și pentru rezolvarea unor deficiențe oarecum firești la un jucător căruia nu-i lipsește neapărat junioratul, dar îi lipsesc totuși anumite abilități care-n fotbalul mare sunt de bază.

Avantajul unui club precum Viitorul nu constă într-o creștere mare de nivel față de CSMS Iași, ci de o schimbare de mentalitate.

La Viitorul, se joacă unul dintre cele mai pozitive tipuri de fotbal din campionatul nostru, iar Hagi are mania de-a se îndrăgosti suficient de un fotbalist încât să-i acorde o atenție aparte. Î

l place pe Crețu și cred c-ar face cam tot ceea ce ține de el să-i pună în valoare calitățile.

De-asemenea, cred că Dinamo ar fi o echipă la care ar avea șanse să joace, dar nu știu dacă ar avea și posibilitatea unui progres rapid. Avantajul major ar ține și de-o creștere a responsabilității sale.

Deși la Iași este lider de echipă, la Dinamo ar trăi obligativitatea de-a câștiga fiecare meci. Acesta poate fi un switch mental care să-i forțeze creșterea.

În fine, la Steaua s-ar potrivi cu o singură condiție – să existe un plan pentru el. Să existe o dorință a celor de-acolo de-a-l face fotbalist pentru “națională”. Aceasta este o misiune dificilă pentru că Gâlcă lucrează încă sub o presiune a rezultatelor imediate care nu prea-i permite să construiască jucători sau să riște prea mult.

Indiferent unde va ajunge, eu chiar cred că Alex Crețu este cel mai complet tânăr fotbalist din Liga 1 și cred că potențialul său este superior unor fotbalișit care sunt în momentul de față la echipa națională.

Rămâne de văzut dacă lucrurile pe care le văd eu se vor confirma sau nu.
