---
title: 5 lucruri pe care le poate aduce Dan Șucu în Liga 1
slug: 5-lucruri-aduce-dan-sucu-in-liga1
date_published: 2022-05-25T12:04:00.000Z
date_updated: 2024-06-30T16:03:19.000Z
tags: ["Dan Șucu", "Rapid"]
excerpt: Șucu este un om de afaceri diferit de cei care au intrat în mod tradițional în fotbalul nostru, iar asta ar putea avea niște urmări aparte
---

Acum niște ani, am fost cât pe ce să vorbesc cu domnul Șucu.

La vremea respectivă, aveam mai multe site-uri și, pe unul dintre ele, scriam despre email marketing. Adică despre ce poți face ca să-ți vinzi produsele / serviciile cu ajutorul email-urilor.

În fine, într-unul dintre articole, am scris despre ce e în neregulă cu o campanie de gen a Mobexpert.

Șeful agenției partenere Mobexpert a fost deranjat și m-a anunțat că mă dă în judecată.

Nu a făcut-o, dar nu știu dacă decizia lui a fost pentru că-i un domn amabil de felul său sau pur și simplu nu avea argumente într-o sală de judecată.

În schimb, tot atunci, am primit un email de la o doamnă care a spus că-i asistenta domnului Șucu.

Mail-ul a sunat exact așa…

> *Bună ziua,
> 
> Mă numesc xyz și sunt asistenta Dlui Șucu. Puteți va rog să mă sunați la numărul zyx? Dl Șucu ar vrea să vorbească cu Dvs. O zi frumoasă!*

Logic, nu am sunat la numărul respectiv.

Dar i-am trimis un mail-răspuns doamnei și i-am dat numărul meu, în caz că domnul Șucu chiar își dorește să discute cu mine, să o poată face:

> *Bună ziua,
> 
> Numărul meu este – cdexyz. Domnul Șucu mă poate suna oricând.
> 
> Zi faină!*

S-a dovedit că dânsul nu-și dorea cu adevărat să vorbim, așa că nu m-a sunat.

Acum, între noi fie vorba, posibil să fi avut treburi mai importante de făcut decât să discute cu mine ce era în neregulă cu niște campanii de email marketing pentru compania sa.

Sau nu.

Nici nu mai contează.

De ce-ți spun toate acestea?

Pentru că e o întâmplare adevărată și ca să te atrag suficient de mult în citirea acestui text încât să nu te mai poți opri până n-ajungi la final.

Nu de alta, dar am urmărit cele 50 de minute din conferința de presă susținută cu ocazia oficializării intrării sale ca acționar la Rapid.

Nu știu dacă a fost mai lungă de atât, dar atât am găsit pe YouTube.

Concret, aceste lucruri mi-au atras atenția.

## 1. A vorbit public despre buget așa cum nu se vorbește în România

De-a lungul timpului, majoritatea celor care au intrat în fotbal cu planuri mari au vehiculat ideea bugetului nelimitat.

> „Vom băga cât va fi nevoie!”.

De multe ori, acest „cât va fi nevoie” a însemnat tot felul de lucruri. Unii și-au luat angajamente mari și n-au putut să și le onoreze, alții au investit mult, dar n-au cules roadele unei investiții făcute cu cap.

Aceasta-i povestea clasică a echipelor care au ajuns la faliment.

În schimb, Șucu a spus clar care-i proiecția de buget pentru următorii 3 ani – 7 mil. Euro, 10 mil. Euro, 14 mil. Euro

A vorbit despre faptul că există linii clare de alimentare pentru acest buget și a menționat că acționarii vor acoperi ceea ce

Din experiența mea în presă, există trei oameni care mi-au dat impresia unei atenții fanatice în ceea ce privește bugetul clubului.

Primul a fost Mihai Rotaru, puțin după promovarea echipei sale în Liga 1. Erau vremuri în care acesta se străduia să rezolve cu aproximativ 4.000.000 Euro ceea ce știa că necesita cam 500.000 Euro în plus.

Dar dorea să respecte niște repere bugetare clare.

Mi-a plăcut chinul său din fața computerului și mi-a plăcut mărturisirea conform căreia ajunsese să-și înceapă zilele de lucru cu fotbalul și abia apoi trecea la celelalte afaceri.

Nu mi-a plăcut cât a putut să fumeze cu acea ocazie, dar era la el în birou.

Al doilea om de gen este patronul de la FC Botoșani, Valeriu Iftime. Cu dânsul nu am discutat vreodată, dar am un soi de simpatie pentru domnia sa dintr-un motiv simplu – e un tocilar care a ajuns să facă bani.

Un nerd, cum ar spune americanii. Un domn care a făcut școală la modul foarte serios și care și-a folosit cunoașterea ulterior în afacerile sale de-o manieră curată.

Ei, domnul Iftime a vehiculat în mod repetat importanța respectării bugetului și este dovada vie că poți obține rezultate decente cu cei mai puțini bani dintre echipele care ajung vreodată în play off.

Al treilea om cu o astfel de preocupare este Gigi Becali. Sigur, la el nu există softuri de proiecție bugetară sau alte unelte de gen, dar există un simț țărănesc al chivernisirii.

Probabil pentru că-n Biblie există foarte multe trimiteri la cum să-ți gestionezi banii, iar un păcătos ca domnia lui știe Biblia pe de rost.

În fine, domnul Șucu ar putea fi al patrulea personaj de care știu eu care ar merge spre zona asta.

Poate și la UTA se întâmplă la fel.

Poate și-n alte părți, nu știu.

Dar cu cât va exista un mai mare respect față de felul în care sunt organizate economic cluburile, cu atât ne va fi mai bine nouă, celor care ne uităm la meciuri.

## 2. Va aduce mai mulți bani în Liga 1

Mi-a dat impresia că are mai mult de 50% din Rapid

Nu în acte, unde acțiunile sunt împărțite egal între el și Victor Angelescu.

Mai mult, înțeleg că există o așa-zisă clauză de prevalare favorabilă lui Angelescu, astfel încât să nu apară blocaje în cazul în care cei doi acționari au păreri opuse în ceea ce privește diverse probleme ale clubului.

Și totuși, Dan Șucu este un om de afaceri cu o foarte mare experiență.

Nu pentru că apare la TV în show-ul acela, ci pentru că este alături de IKEA lider al pieței mobile din România. Care piață este una mai dificilă decât ți-ai închipui.

Marjele de profit nu sunt uriașe, iar organizare afacerii trebuie să fie ireproșabilă dacă vrei să exiști, nu mai vorbesc dacă vrei să prosperi.

Mai mult, a existat un moment în care domnul Șucu a vorbit inclusiv despre posibilitatea ca Rapid să fie nevoit să plătească datoriile societății care a falimentat.

Ei, în acel moment, a avut atitudinea unui individ care poate suporta o astfel de lovitură. Sigur, pe Victor Angelescu îl irită ceea ce lui i se pare c-ar fi o nedreptate, dar a existat o diferență vizibilă între felul în care cei doi privesc astfel de probleme.

Prin urmare, intrarea sa la Rapid înseamnă, teoretic, mai mulți bani în Liga 1.

## 3. Este primul investitor în fotbal care cere ca banii publici să stea departe de sportul de performanță

Anterior venirii domnului Șucu, domnul Angelescu a vorbit în câteva rânduri despre faptul că nu-și dorește să aibă de-a face cu statul.

A făcut-o în special când venea vorba despre posibilitatea ca Rapid să reprimească vechea sa bază, ProRapid.

Unii au ironizat atitudinea sa, făcând trimiteri la faptul că Rapid a revenit în prim plan cu ajutorul fostului primar de la Sectorul 1, Tudorache.

Interesant este că actualul primar, doamna Clotilde Armand, care este și unul dintre cei mai crânceni contestatari ai lui Tudorache, a susținut public că nu a găsit niciun leu cheltuit de Primărie în interesul clubului de fotbal Rapid.

Și totuși, discursul lui Șucu a fost și mai direct decât al lui Angelescu.

A spus clar că politicul ar trebui să stea departe de sportul de performanță și că inclusiv finanțările primăriilor pentru echipele locale i se par în neregulă.

A făcut trimiteri inclusiv la finanțarea guvernamentală maghiară pentru zona de academie și de infrastructură a celor de la Sepsi, bănuind că nu totul s-ar duce acolo, dar și spre faptul că acele contracte pe care Sepsi le are cu divere companii maghiare ar fi obținute fără un merit sportiv – comercial, ci doar prin influență politică.

De ce nu auzi oamenii din fotbal vorbind despre astfel de lucruri?

Pentru că majoritatea se tem să vorbească despre așa ceva. Iar de temut, te temi în două situații: ori te știi vulnerabil, ori pur și simplu ți se pare genul de război din care n-ai nimic de câștigat.

## 4. A vorbit despre necesitatea creșterii audiențelor pentru a crește veniturile industriei fotbalului

După cum știi, majoritatea investitorilor din fotbalul nostru cred că banii din drepturile TV sunt ceva ce li se cuvine doar pentru că echipele lor există.

Adică, ei nu văd necesar niciun efort de genul „[hai să aducem oameni la stadion](__GHOST_URL__/p/cel-mai-important-obiectiv-liga1)”. Pe la Botoșani, oamenii lui Iftime văd oportun chiar să-i gonească de la arenă când joacă un amical cu Poli Iași.

Șucu a vorbit deschis despre o realitate de bun simț – trebuie să oferi un produs mai bun ca să capeți o audiență mai mare și să ai parte de mai mulți bani pe piața de fotbal din Liga 1.

Audiență mai mare înseamnă și prezență pe stadion, înseamnă automat și prezențe mai mari ale oamenilor în fața televizoarelor.

Lucrurile se leagă, un meci cu oameni în tribună, cu o nocturnă care funcționează la parametri normali, cu un gazon de calitate arată foarte bine la TV chiar și când nu se joacă mare lucru pe teren.

În schimb, dacă nu ai pe nimeni în tribune pentru că ești nimeni, nu ai gazon pentru că nu s-a votat bugetul primăriei și nu există bani de întreținere și nu ai nocturnă pentru că merge și așa, normal că scade mult percepția față de ce se întâmplă pe teren.

## **5. Probabil va produce un soi aparte de concurență**

Șucu este un venetic în fotbal la ora actuală, așa că vor fi mulți care-și vor dori să-l bată zdravăn.

Una dintre plăcerile domnului Becali este să-i poziționeze pe cei cu care concurează – „Cutărică n-are forță, trebuie să bage bani, nu se poate așa”.

Domnul Varga are deja motive să-i arate domnului Șucu ce om de afaceri este el inclusiv în zona asta de copii mari și mici, care este fotbalul.

Domnul Dioszegi la fel.

În răspuns, poți fi sigur că și Dan Șucu va dori să conteze la cel mai înalt nivel, nu doar să participe de-o manieră olimpică.

În fine, Șucu pare să înțeleagă că fotbalul românesc ar trebui să fie unul de producție de jucători. Prin urmare, își concentrează o bună parte din efoturile de investiționale spre academia clubului.

Din ce-mi dau seama, acest lucru începe să conteze și pentru ceilalți investitori privați din fotbal, așa că vom vedea o dispută puternică și aici.

De asta, chiar va fi interesant de văzut cum se vor întâmpla lucrurile.

Nu de alta, dar orice este posibil în fotbalul nostru, mai ales la Rapid.
