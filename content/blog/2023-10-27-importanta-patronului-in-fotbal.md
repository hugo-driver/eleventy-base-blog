---
title: De ce patronul este mai important decât suporterii
slug: importanta-patronului-in-fotbal
date_published: 2023-10-27T16:24:47.000Z
date_updated: 2024-06-30T10:57:39.000Z
tags: ["Suporteri", "CS U Craiova", "Rapid"]
---

Nu voi câștiga un premiu de popularitate spunându-ți asta, dar este ultimul premiu pe care mi l-aș dori.

În general, mizele mele sunt altele.

De exemplu, în cazul acestui site / newsletter, miza mea este să-mi exprim ideile care se nasc uitându-mă la fotbalul nostru. Idei care sunt alimentate în mod logic și de alte cunoștințe sau experiențe de-ale mele, dar care se articulează în legătură cu fotbalul.

Și mi-ar plăcea ca o parte din ceea ce spun eu să te influențeze pe tine într-un sens important - să vezi cu ajutorul fotbalului cum este lumea care te înconjoară.

Asta pentru că-n fotbal se distilează multe dintre aspectele care guvernează vremurile pe care le trăim.

OK, suficient despre faptele mele bune.

Textul aceasta este până la urmă despre tine.

Cu o singură condiție.

Să te încadrezi în tiparul obișnuit al suporterului care are impresia că este cel mai important element din industria fotbalului. Sau care măcar crede că ar trebui să fii cel mai important element din această industrie doar că cei care gestionează această afacere în România sunt cu toții niște idioți.

Ușor, nu te grăbi!

Simplu fapt c-am folosit formule care nu te fac să te simți mândru de tine precum ideea încadrării într-un tipar sau ideea c-ai putea fi un suporter obișnuit nu înseamnă că trebuie să respingi tot ceea ce voi spune în continuare.

Din contră, e un exercițiu foarte bun să fii atent inclusiv la aspectele aparent neplăcute pe care cineva ți le evidențiază intenționat sau nu.

În fine, cred că-n acest moment ești pregătit să auzi un adevăr pe care cumva l-ai bănuit sau poate chiar l-ai recunoscut în anumite momente.

Dar pe care mulți oameni îl îngroapă în straturi groase de conținut cultural vânturat de filme, emisiuni, reclame, discursuri politice etc.

Acel adevăr este că-n fotbal, tu, suporterul, nu ești nici pe departe atât de important pe cât ai spera să fii.

Chiar dacă ești într-un final clientul acestei industrii, tot nu ești cel mai important element.

Nu te mai amăgi cu gândul că dacă un client are întotdeauna dreptate, atunci sigur că e important.

Adică nu te lua după vorbe ieftine pentru cei care le rostesc și scumpe pentru cei care le înghit.

Clientul căruia i se vântură astfel de sloganuri este tocmai un client care n-are dreptate și nu primește dreptate. Pentru că-i bleg și crede într-un marketing mincinos.

Iar blegii nu sunt respectați.

Sunt doar țintă de profit și de profitat.

Ca să înțelegi mai bine cine-i cel mai important element din această industrie ai două variante. Să citești ce scriu eu în general în acest newsletter sau să-l asculți pe unul dintre puținii oameni din fotbalul nostru care aproape întotdeauna știe ce spune.

Rar mi-a fost să văd un individ cu o inteligență și niște simțuri de analiză fotbalistică și extrafotbalistică mai ascuțite decât ale sale.

Acest om este Sorin Cârțu.

Înainte să cauți febril în minte momentele în care Cârțu n-a avut dreptate sau Cârțu a fost nașpa, încearcă să faci diferență între ceea ce-ți place și ceea ce este adevărat.

Între ceea ce ai vrea să fie și ceea ce obiectiv este.

Nu mai judeca oameni și situații de-o manieră comodă, în funcție de echipa cu care ții sau în funcție de cum ți-ar plăcea să fie lucrurile.

Dacă mergi pe calea aceasta, automat devii cel mai ușor element de manipulat, păcălit și mânat comercial din toată industria.

Revenind la Cârțu...

Zilele trecute, aceasta a spus următorul lucru:

> "[Cel mai important în fotbal este patronul](https://www.gsp.ro/fotbal/liga-1/sorin-cartu-mihai-rotaru-csu-craiova-petrolul-superliga-716067.html)".

Afirmația sa a fost făcută cu trimitere în primul rând la Craiova și la Mihai Rotaru, dar e totuși o generalizare pe care o susțin.

Asta deși aparent ar intra în contradicție cu o afirmație mai veche de-a mea prin care susțineam că [cel mai important lucru din fotbal sunt exact suporterii care vin în tribune la meciuri](__GHOST_URL__/cel-mai-important-obiectiv-liga1/).

Explicam acolo că prezența lor la stadion influențează dramatic asbolut totul, de la atmosfera de pe teren, implicare jucătorilor, disponibilitatea sponsorilor de-a-și asocia imaginea cu echipa în cauză și până la ceea percep din fața ecranelor cei care n-au venit la meci.

Am avut dreptate în tot ceea ce am spus, dar am privit îngust întreaga situație.

De asta, am scăpat din ochi patronul.

Patronul real, privatul care inițiază finanțarea unei echipe sau o poziționează în postura de-a-și obține singură finanțarea inclusiv cu ajutorul masiv al suporterilor de cele mai multe ori este mai important chiar și decât omul care vine pe stadion.

Putem lua orice caz vrei, de la Rapid lui Copos sau cel al lui Zamfir și Cristescu sau cel al lui Moraru sau cel al lui Șucu și Angelescu în zilele noastre...

Sau putem vorbi despre Steaua lui Becali sau de la Craiova lui Rotaru sau de Craiova lui Mititelu sau de Dinamo lui Negoiță sau de Dinamo lui Voicu și a lui Nicolescu și a oricui s-ar afla în spatele acestuia din urmă.

Patronul a fost mereu cel mai important element.

În bine sau în rău, nu contează.

A fost decisiv.

Poate-ți trec prin minte exemple în care fanii au reușit să decidă ei soarta clubului - vezi cazul falimentului de la Rapid produs de [fanii care i-au dus coliva lui Copos](https://iamsport.ro/editorial/stefan-beldie-ce-ar-putea-insemna-cu-adevarat-invitatia-lui-dan-sucu-pentru-george-copos-id4851.html) când acesta se afla la pământ sau cazul DDB care prin finanțarea suporterilor au făcut ca Dinamo să existe în continuare.

Și multe alte exemple în care suporterii s-au mobilizat și au reaprins spiritul unor echipe care căzuseră din fotbal în groapa falimentului.

E corect, dar trebuie să ții cont de ceva.

Singurul moment în care acești fani au fost cu adevărat cei mai importanți a fost momentul în care au avut statut de patron și cât timp și-au menținut acest statut.

Când au fost doar suporteri care au oferit ajutor, tot patronul a contat cel mai mult.

Asta pentru că patronul are posibilitatea să determine lucruri pe care suporterii nu le pot determina.

Desigur, dacă vrea.

Și dacă poate din perspectiva cunoașterii și a tăriei psihice.

Dar are această posibilitate.

Patronul este cel mai importnat pentru că este singurul care are drept de viață și de moarte asupra echipei pe care o iubești.

Iar asta îl face pe patron un personaj mai important decât oricine altcineva. Desigur, dacă chiar ești suporterul respectivei echipe și dacă chiar îți place realitatea, nu fantasmagoriile rostite ca să te simți bine.

Și important.
