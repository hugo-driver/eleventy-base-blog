---
title: Cel mai important lucru care se va întâmpla sezonul viitor
slug: marea-schimbarea-cfr
date_published: 2023-06-04T16:48:15.000Z
date_updated: 2024-06-30T11:39:19.000Z
tags: CFR Cluj
excerpt: Schimbarea de strategie de la CFR Cluj va fi cea mai influentă mișcare în ceea ce privește lupta la titlu în prima ligă
---

Cel mai important lucru care se va petrece [este unul anunțat deja](https://www.digisport.ro/fotbal/liga-1/cristi-balaj-a-explicat-cum-va-fi-stabilit-bugetul-clubului-cfr-cluj-pentru-urmatorul-sezon-2372805), dar prea puțin băgat în seamă: faptul că managementul lui CFR Cluj va continua și va accentua procesul prin care clubul încearcă să crească nivelul de autofinanțare.

Și să-l scadă pe cel de dependență masivă față de Nelu Varga.

Pe scurt, finanțatorul Nelu Varga va investi mai puțin și clubul va trebui să găsească soluții să conteze în continuare în condiții financiare mai stricte.

Și mai sărace.

Mai puțin bani pentru bugetul de cheltuieli.

Mai mulți bani în bugetul de venituri obținuți prin abilitățile manageriale ale lui Cristi Balaj și ale colegilor săi.

Adică, cel mai greu lucru din fotbalul românesc: să nu iei bani de la patron sau să iei cu măsură și să produci bani.

Să nu mai fii doar un simplu centru de cost.

Să exiști ca o societate comercială al cărei management e preocupat în mod real să producă venituri și profit, nu doar să gestioneze banii de la acționari.

## De ce este schimbarea de la CFR Cluj atât de importantă

Pentru că implică scăderea unui avantaj pe care clujenii l-au avut în toți acești ani - cel mai mare buget de venituri din fotbalul românesc bazat în mare măsură pe finanțarea directă a acționarului principal.

Prin urmare, cel mai probabil, CFR Cluj va avea un buget de cheltuieli asemănător cu cel pe care-l vor avea FCSB, Craiova și Rapid.

Sau cu prea puțin peste acestea ca să mai fie considerat un super avantaj.

Sigur, poți crede că Balaj va reuși să facă lucrurile în așa fel încât să producă mai mulți bani decât a produs CFR în acești ani și să ajungă teoretic la același nivel financiar ca-n trecutul recent.

Chiar dacă s-ar întâmpla minunea aceasta, cred că Nelu Varga se va bucura prin scăderea și mai abruptă a contribuției sale.

Ceea ce e logic dacă ai bun simț economic și nu judeci finanțatorii doar după schema idioată "dacă tot e bogat, să piardă la fotbal".

## Ce înseamnă buget de cheltuieli asemănător pentru CFR, FCSB, Craiova și Rapid

Înseamnă că va crește mult șansele ca succesul să depindă de felul în care sunt conduse sportiv cluburile.

Avantajul financiar major al celor de la CFR nu va mai anula în mare măsură orice mișcare de bun simț fotbalistic sau de mare inspirație a celorlalți.

Asta nu va garanta că va câștiga clubul cu cel mai bun management sportiv.

Asta însă crește major probabilitatea ca acest lucru să se întâmple.

Există un club care face o grămadă de lucruri bine și termină sezonul sub ceea ce spera să obțină - Craiova lui Rotaru. Poate anul viitor, vor elimina ceea ce făceau greșit și vor profita de această egalizare a capacităților financiare.

Există un club condus așa cum aproape niciunui suporter nu-i convine, dar care termină mai mereu pe locul 2 - FCSB. Poate anul viitor, patronul va fi, în sfârșit, mai atent cu banii săi și nu-i va irosi prin decizii prostești din perspectivă sportivă.

Există un club care se află într-o postură super avantajoasă - Rapid. Își construiește lotul deja de mai bine de un sezon, și-a păstrat antrenorul și face un dublu pas înainte - creștere de experiență și creștere de buget de cheltuieli.

Toate 3 se află în posturi teoretic ceva mai bune decât sezonul trecut.

Teoretic.

Vom vedea cum va fi practica.

## Cea mai mare eroare: să crezi că CFR a ratat deja sezonul viitor

Există riscul să înțelegi din toate acestea că CFR va face un pas atât de mare înapoi încât nu va reuși să mai fie principala forță din campionatul nostru.

Mai mult, unii vor spune simplist că dacă cu bani mulți n-au luat titlul sezonul trecut, sigur vor termina și mai rău sezonul viitor cu bani mai puțini.

E posibil.

Totuși, există [orice oprire de sângerare](https://www.staidrept.ro/opreste-sangerarea/) oferă șansa unei reveniri fantastice.

CFR nu va mai fi ca un milionar excentric care are nevoie de transfuzii de sânge tânăr ca să fie-n formă.

Poate va fi ca un individ care începe să-și obțină vigoarea prin metode sănătoase și prin abstinență în ceea ce privește inputurile nocive (ex. salarii uriașe pentru fotbaliști nefolosiți).

Nu pot ști.

Doar că eu văd CFR din nou puternică indiferent dacă rămâne sau nu Petrescu.

Mai puternică pe termen scurt dacă rămâne Petrescu, dar cu problemele majore amânate cumva pentru mai târziu.

Mai slabă pe termen scurt cu altcineva care ar reforma masiv lotul sub o politică normală de producție fotbalistică, dar cu șanse mari de sănătate pe termen mediu și lung.

Apropo de termen "mediu și lung"...

## Unde sunt Farul și Sepsi în această poveste

Speculez în cazul Sepsi - bănuiesc că plecarea lui Bergodi de acolo e posibil să fie legată și de-o scădere a bugetului de cheltuieli ale clubului.

Dacă mă-nșel, atunci nu m-ar mira ca deținătoarea Cupei României să fie în același rând cu toate celelalte mari echipe.

La fel și la Farul.

Dacă vin bani din Europa, vor fi pentru prima dată în istoria lor cu un buget de cheltuieli egal cu al celorlalte echipe care se bat la titlu.

Asta ar face campionatul și mai interesant decât anul acesta.

Mai ales că Dinamo și FC U Craiova vor dori ceea ce dorește orice echipă care are suporteri în spate - să conteze cu adevărat.

În rest, pot apărea surprize gen Petrolul sau...

Gen Petrolul.

E posibil ca sezonul viitor, primele 6 să fie cele de anul acesta.

Cu cel mult o surpriză - adică Sepsi sau Farul să nu prindă play off-ul.

Sigur, doar îmi dau cu părerea.

Dar e mai bine să asculți ideile mele atât timp cât nu găsești ceva asemănător în comentariile presei clasice.
