---
title: Crețu și Mitrea confirmă. Cine-i ia?
slug: cretu-mitrea-coonfirma
date_published: 2015-01-07T21:32:00.000Z
date_updated: 2024-06-30T16:31:08.000Z
tags: CS U Craiova
excerpt: După eșecul temporar cu Ioniță II, încep totuși să am dreptate cu Crețu și Mitrea
---

În primul rând, vreau să spun cât se poate de clar că [am în continuare mare încredere în capacitățile lui Alex Ioniță](__GHOST_URL__/p/de-ce-alex-ionita-fotbalist-mare).

Din punctul meu de vedere, e un talent aparte și are inclusiv calități pe care le găsești destul de rar la fotbaliștii noștri – ex. lovește foarte bine balonul cu ambele picioare etc.

Driblingul lui este însă unul special, cu așa zisă depășire “totală” a adversarului, fără să-i mai ofere acestuia posibilitatea să revină și cu o dinamică interesantă.

Bine, eu acum vorbesc din amintiri de vreme ce nu l-am mai văzut pe Ioniță II jucând de-o grămadă de timp.

Deci, nu retrag nimic, am răbdare măcar câtă răbdare are și el. Ar fi trebuit să joace mai mult, chiar dacă la Astra sunt De Amorim sau Budescu.

Am văzut că Narcis Răducan insistă să rămână la echipă, să nu plece împrumut la Rapid. Poate va conta și asta, deși, cu o astfel de logică, ar fi trebuit să conteze că-n tur a fost acolo Dinu Gheorghe.

Și n-a contat.

## Mitrea e pe lista Stelei, Crețu e dorit de Steaua, Astra și CS U Craiova

În fine, nu vreau să insist asupra unei predicții temporar ratate, care-mi scade cota, ci asupra a doi fotbaliști ale căror calități le-am evidențiat de-a lungul turului de campionat și care acum stârnesc interes pentru echipele bune ale campionatului.

Alex Crețu, pe care l-am numit cu încredere “[cel mai complet tânăr fotbalist român](__GHOST_URL__/p/alex-cretu-fotbalist-complet)“, este acum miză de transfer pentru Steaua, Astra și CS U Craiova (informație la a doua mână).

E firesc să fie așa, mai ales că băiatul acesta poate juca lejer 3 posturi în orice echipă de Liga 1 – mijlocaș central, fundaș central și fundaș dreapta.

Plus atacant, dacă este cazul, așa cum a făcut-o uneori la Iași.

În cazul Bogdan Mitrea, lucrurile au fost mai simple.

Având în vedere că nu am pierdut vreun meci al celor de la Viitorul în acest tur și că Mitrea a jucat foarte bine, ar fi fost și greu să nu-l remarc cu mult înainte să se scrie că [l-ar vrea Steaua](https://www.sport.ro/liga-1/steaua-i-a-gasit-inlocuitor-lui-szukala-hagi-face-un-anunt-important-ce-spune-regele-despre-o-posibila.html).

Sper ca polivalența sa, forma excelentă, calitățile tehnice și istețimea aceea care-l face să stea bine-n teren să-i aducă un transfer la o echipă cu pretenții din Liga 1 sau într-un campionat bun din Europa.

## Ochi buni sau miopie gravă

Apropo de predicțiile mele, cel mai prost ochi l-am avut în cazul lui Torje, despre care n-am crezut că va fi fotbalist și care a ajuns să fie unul dintre cei mai buni jucători din Liga 1, dar și jucător de bază la “națională”.

Cel mai bun ochi l-am avut la Varela.

Adică în timp ce presa vorbea despre Celeban la Steaua, am fost primul care a spus în emisiuni că Varela poate fi o soluție excelentă pentru Reghecampf. Asta nu-nseamnă că n-ar fi putu fi și Celeban, ci doar că Steaua l-a luat, iar  Varela a jucat foarte, foarte bine.

Cea mai bună predicție făcută de mine a fost una destul de ușoară – că în sezonul acesta Keșeru va da multe, multe goluri.

Acum să ne-nțelegem…

Oricât mi-ar plăcea mie să mă dau rotund că văd din timp calitățile și defectele anumitor jucători (am îndoieli legate de Marc de la Ceahlăul), realitatea este că “talentul” meu este legat în primul rând de faptul că urmăresc aproape toate meciurile din Liga 1.

Prin urmare, oi avea și ochi, dar sigur am răbdare + [timp pentru campionatul nostru](__GHOST_URL__/p/de-ce-liga1-e-campionat-bun).
