---
title: Didibao Craiova
description: "De ce spun că CSU Craiova este echipa Federației și alte mici amănunte care lămuresc pozițiile mele din acest moment."
slug: didibao-craiova
date_published: 2013-09-09T13:45:00.000Z
date_updated: 2024-06-30T16:26:49.000Z
tags: "CS U Craiova"
permalink: "didibao-craiova/index.html"
---

Cineva de la Craiova m-a întrebat de ce-mi permit să spun în emisiuni că CS U Craiova ar fi echipa Federației.

Normal, e un fel de-a spune. 

Juridic, nu-i echipa Federației, dar…

Această echipă n-a pornit în fotbal de unde era firesc să pornească o echipă nou înființată – liga a V-a sau, în cel mai fericit caz, liga a IV-a dacă AJF Dolj găsea de cuviință.

Deși au trecut niște decenii bune de când în prima divizie erau omorâte echipe pentru a face loc altora înființate peste noapte, uite că bucăți de istorie se repetă: CS U Craiova a primit plocon din partea FRF un loc direct în liga a doua.

De-asemenea, cum să nu-mi atragă atenția faptul că, pentru prima dată în istoria fotbalului craiovean, o echipă locală se reunește la centru de pregătire al FRF de la Mogoșoaia?

E o simbolistică aparte inclusiv în acest fapt aparent mărunt.

## **Un pic de clar și de neclar**

În fine, mai e ceva care-mi irită văzul și gândurile: încercarea aceasta forțată de-a convinge pe toată lumea că echipa nou înființată este deținătoarea de drept a tot ceea ce a reprezentat Știința în fotbalul românesc.

În 1991, secția de fotbal a Clubului Sportiv Universitatea Craiova s-a desprins de organizația-mamă.

Echipa de fotbal s-a numit Universitatea Craiova, iar societățile care au adminsitrat-o s-au numit în fel și chip, după interesul diverșilor care au controlat-o și după modificările legislative.

Acești domni, pentru a scăpa de datorii, au tot înființat societăți noi care au administrat clubul de fotbal până când această practică n-a mai fost posibilă.

Așa s-a ajuns, după mai bine de 20 de ani, ca actuala societate care administrează clubul să se numească Fotbal Club U Craiova SA. Asta pentru că George Constantin Păunescu, George Ilinca, Dinel Staicu, Adrian Mititelu etc. au epuizat o grămadă dintre variantele posibile.

Pe site-ul FRF, denumirea echipei este FCU Craiova SA. Presupun că așa scrie și pe Certificatul de Identitate Sportivă.

CS U Craiova, echipa trimisă de FRF direct în Liga a II-a reprezintă o asociere între Clubul Sportiv Universitatea Craiova și o societate comercială numită Blue Lion Capital.

Clubul sportiv vine cu toate elementele brand-ului, Blue Lion Capital vine cu banii și posibilitatea de-a înscrie o echipă în fotbalul profesionist.

Orașul Craiova e și el parte din asociere prin intermediul Consiliului Local Craiova, care Consiliu Local pune la dispoziția clubului de fotbal baza de pregătire din Lunca Jiului și stadionul Ion Oblemenco.

Nu am reușit să aflu exact dacă acestea două vor costa ceva, singura informație pe care o am este că ar exista o plată – procent din încasările provenite din vânzarea biletelor.

## **Cine este Universitatea Craiova?**

Echipa lui Mititelu este continuatoarea secției de fotbal desprinse din Clubul Sportiv Universitatea Craiova. Dacă nu ar fi fost, nu ar fi existat din ’91 până în 2011 în prima ligă.

Prin urmare, clubul Sportiv Universitatea Craiova s-a asociat cu municipalitatea și o societate privată pentru înființarea unui nou club de fotbal.

Acum, nu știu cum au sărbătorit cele două cluburi 65 de ani de la primul lor meci de fotbal, dar asta-i o problemă care ține mai mult de farmecul local.

În fine, dacă echipa lui Mititelu nu e Universitatea Craiova, unde a activat Pavel Badea între 2002 și 2005? Și la ce echipă a ocupat funcții de conducere?
![CV-ul lui Pavel Badea pe vremea în care CSU Craiova nu exista](__GHOST_URL__/content/images/2023/12/CV-Pavel-Badea-care-n-a-jucat-la-echipa-lui-Mititelu.png)
Dacă echipa lui Mititelu nu e Universitatea Craiova, de ce primarul Olguța Vasilescu i-a acordat sprijin moral în perioada de vîrf a conflictului cu FRF?

Dacă echipa lui Mititelu nu e Universitatea Craiova, de ce grupările de fani care acum anunță că susțin noul proiect au încurajat atâția ani această formație acasă și în deplasări?

## **Care-i treaba cu Didibao**

Acum ceva ani, pe piață existau înlocuitori pentru toate mărcile faimoase.  Chinezii inventau produse care încercau să imite originalul ca denumire, dar nu făceau mari eforturi când venea vorba de calitate.

Adică pentru Diadora exista Didibao.

Pentru Adidas exist Adibas.

Pentru Seiko exista Sciko.

Și-asa mai departe.

Oamenii nu aveau cultura mărcilor originale și puteau fi ușor păcăliți.

Curiozitatea mea este cum vor sta lucrurile acum la Craiova.

Au oamenii suficientă dragoste față de adevăr încât să-l accepte chiar dacă din anumite puncte de vedere  este neplăcut?

Sau se vor lăsa amăgiți de o denumire asemănătoare și vor cumpăra Didibao doar pentru că astăzi imitația pare de-o calitate mai bună decât originalul?

**PS**: textul acesta nu pune la îndoială dorința și putința oamenilor de la CSU Craiova de-a face o echipă serioasă pentru oraș. Pune la îndoială doar încercarea de-a se da prea repede ceea ce nu sunt la ora actuală.
