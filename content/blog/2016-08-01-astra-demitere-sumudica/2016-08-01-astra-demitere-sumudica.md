---
title: De ce Astra trebuie să-l demită rapid pe Șumudică (Video)
description: "De ce Astra ar fi trebuit să-l demită pe Marius Șumudică încă de când s-a aflat că a pariat"
slug: astra-demisie-sumudica
date_published: 2016-07-30T19:02:00.000Z
date_updated: 2024-06-30T1"6:07:23.000Z
tags: ["Antrenori", "Rapid"]
permalink: "astra-demisie-sumudica/index.html"
---

[Aici ai varianta video a acestui subiect.](https://www.youtube.com/watch?v=0IeNw3N1a8g)

Cel mai bun moment pentru demiterea lui Șumudică a fost finalul sezonului trecut, după ce echipa a luat titlul.

Cei de la Astra știau că urmează două luni de competiție internă și europeană în care Șumudică nu va putea să-și ajute echipa așa cum trebuie.

Al doilea cel mai bun moment pentru demiterea sa a fost în momentul în care echipa a început pregătirile.

Nu se mai putea spune că i-au stricat sărbătorirea titlului, iar situația era aceeași – echipa urma să aibă meciuri importante pentru viitorul său financiar și chiar existențial fără să beneficieze în totalitate de prezența lui Șumudică.

În fine, al 54-lea moment în topul celor mai bune momente pentru demiterea lui Șumudică este acum.

Menținerea sa în funcție nu face altceva decât să sporească mesajele de neseriozitate pe care clubul le transmite jucătorilor.

Sigur, Șumudică poate să colaboreze pe ascuns cu staff-ul său și să aibă un oarecare control asupra echipei în săptămâna de dinaintea jocurilor. Sau, mai exact, în zilele de dinaintea jocurilor.

Totuși, lipsa lui de pe bancă se cunoaște din două perspective:

1. nu poate să influențeze jocul prin principala sa calitate – capacitatea de-a citi ce se-ntâmplă pe teren și de-a face modificări tactice ca răspuns la ce joacă adversarul. Nu mai vorbesc de celelate aspecte ale muncii de antrenor în care Șumudică poate nu excelează, dar care necesită prezența unui principal.

2. subminează autoritatea lui Petre, antrenor pe care jucătorii îl văd în continuare drept un secund și atât.

De asemenea, Șumudică este o problemă pentru club și prin toate reacțiile sale de după meciuri.

Se smiorcăie pe tema suspendării, se smiorcăie pe tema programării meciurilor, se smiorcăie pe tema transferurilor, se smiorcărie pe tema căldurii, se smiorcăie pe tema lipsei unui charter, se smiorcăie că e filmat, se smiorcăie…

Acum, orice club serios trebuie să se uite la acțiunile și atitudinile anagajaților săi și să se-ntrebe dacă acestea îi sunt sau nu de ajutor.

Dacă nu-i sunt de ajutor și chiar îi provocă pagube, atunci trebuie să scape de acel angajat.

Șumudică este, după opinia mea, un element nociv pentru Astra la ora actuală. Prin comportament, declarații și incapacitatea de-a ajuta echipa din postura de antrenor.

De ce l-ai ține?

Merită să salvezi 150.000 Euro, clauza de reziliere unilaterală a contractului,  și să riști parcursul european și startul campionatului?

Eu cred că nu.

PS: Șumudică a jucat la pariuri deși n-avea voie să facă asta. De aici trebuie plecat atunci când cineva vrea să-i plângă de milă.

După ce stabilim faptul că a făcut ceva incorect, putem să remarcăm și faptul că a fost beneficiarul ciudățeniilor regulamentului atunci când i s-a permis amânarea suspendării.

După ce facem și această remarcă, putem vorbi despre faptul că același regulament este abuziv în ceea ce privește modul în care Șumudică își execută pedeapsa. E incorect să fie eliminat total din fotbal pe perioada suspendării.

Pe de o parte, asta înseamnă că dacă un club nu-l angajează, el nu-și poate ispăși suspendarea. Dacă Astra îl concedia, așa cum era firesc, cum își efectua Șumudică suspendarea dacă niciun club nu angajează oameni care nu pot avea niciun contact cu echipa pe perioada săvârșirii pedepsei.

În al doilea rând, cu greu poți respecta un regulament care îl suspendă de-o manieră categorică pe Șumudică, dar le permite unor fotbaliști acuzați c-au blătuit meciuri să scape cu pedepse identice sau chiar mai ușoare.