---
title: Cât de grav este cu adevărat ce a făcut Ilie Poenaru
slug: cat-de-grav-poenaru-mesaje
date_published: 2023-09-06T08:09:48.000Z
date_updated: 2024-06-30T11:04:23.000Z
tags: ["Antrenori", "Presa sportivă"]
excerpt: Nu e grav, e doar grețos-amuzant. Grav este însă să ceri excluderea sa din fotbal pentru lipsă de caracter
---

Actualul antrenor al FC Voluntari, Ilie Poenaru, analiza jocul celor de la UTA în perioada în care Ionuț Badea antrena respectiva echipă.

[Mesajele publicate de iAM Sport](https://iamsport.ro/fotbal/superliga/exclusiv-mesaje-incredibile-pe-whatsapp-cum-l-a-lucrat-meszar-pe-ionut-badea-si-cum-se-ascundea-de-bogdan-apostu-un-antrenor-din-liga-1-analiza-jocurile-lui-badea-pe-whatsapp-cu-meszar-id3362.html) erau trimise de antrenor pe un grup de WhatsApp printre ai cărui membri se aflau Alexandru Meszar, omul care conduce UTA, dar și un grupul de investitori care încerca să preia echipa.

Nu e mare lucru de comentat.

Cel mai mult m-a impresionat faptul că Poenaru părea utist de mic.

Cum suferea el că Badea nu părea să facă ceea ce trebuie la echipă și cum era el atent la pierderile financiare implicate de ratarea unor poziții mai bune-n clasament!

Dar nu despre asta vreau să vorbesc.

Ci despre reacțiile pe care aceste dezvăluiri le-au produs.

## Hai să-l eliminăm pe Poenaru din fotbal că n-are caracter!

[Mihai Stoica](https://www.gsp.ro/fotbal/liga-1/nicolae-dica-ilie-poenaru-mihai-stoica-superliga-710079.html), [Basarab Panduru](https://iamsport.ro/fotbal/ilie-poenaru-facut-praf-de-basarab-panduru-dupa-dezvaluirile-iamsport-ca-il-lucra-pe-ionut-badea-cand-era-la-uta-e-bine-sa-plece-din-fotbal-ne-furam-caciula-id3498.html) și [jurnalistul Dan Udrea](https://www.gsp.ro/opinii/editorial-dan-udrea-patru-replici-si-o-runda-de-aplauze-710157.html) au vorbit despre ideea de-a-l exclude din fotbal pe Ilie Poenaru.

De ce?

Pentru lipsă de caracter, în mare.

Ceea ce e și mai amuzant.

Nu pentru că Poenaru ar avea de fapt caracter sau pentru că respectivii ar fi ipocriți.

Ci pentru că dorința lor de-a vedea pedepsite formal astfel de acțiuni echivalează cu o idee veche din societatea românească conform căreia avem nevoie de legi / regulamente pentru gestionarea bunului simț.

Sau, și mai grav, avem nevoie de legi și regulamnete pentru a limita libertatea de alegere a oamenilor liberi.

Ce-ar însemna, în fapt, să-l elimini pe Poenaru din fotbal pentru că a avut o atitudine comic - perversă față de colegul său de breaslă, Ionuț Badea?

## De ce pedepsirea “crimelor de caracter” sunt periculoase în orice societate liberă

Imaginează-ți că domnii Simion Apreutese, Cătălin Juncan, Rudi Vizental și Marius Grada, investitorii care au încercat fără succes să preia UTA și sursa cea mai probabilă pentru dezvăluirile din iAM Sport ar reuși până la urmă în demersul lor.

Și după ce ar reuși, ar numi  în mod civilizat un conducător pentru club.

Care conducător, la fel de civilizat, ar trebui să aleagă un antrenor care să facă echipa să joace în acord cu speranțele investitorilor. Care investitori, demn de subliniat, sunt iubitori de investiții private, nu de bani publici.

Doar că-n momentul în care noul conducător ar trebui să folosească banii patronilor ca să aleagă antrenorul, un fax vechi încă de pe vremea lui Roberto Pasini ar începe să cârâie a mesaj.

De la FRF vine lista cu antrenorii care au ștampila "Caracter" și care pot fi angajați în lumea minunată a fotblului nostru.

Adică, ar fi încă o formă de limitare a libertății unor privați să angajeze pe cine vor ei într-o poziție care implică risc doar pentru finanțele respectivilor investitori și atât.

Ar fi o nouă aberație precum este și cea a obligativității deținerii carnetului de antrenor ca să antrenezi. De parcă antrenorii au nevoie de confirmări academice precum medicii.

De parcă antrenorii se luptă cu focul precum pompierii și au nevoie de evaluări stricte ale capacităților lor.

De parcă antrenoratul nu este o meserie profund vocațională

Știu, pentru mulți oameni e greu să meargă cu gândurile dincolo de “așa zice UEFA” sau “regulile sunt reguli, trebuie respectate”. Nu orice spune UEFA și nu orice lege este dată în folosul societății.

Există și o grămadă de legi / regulamente care nu fac altceva decât să păstreze controlul la iubitorii supremi de control - statul și diversele instituții care gestionează diverse domenii.

Dar dacă n-ai ce face în privința acestor forme evidente de abuz, măcar nu susține o pierdere și mai mare de libertate.

Nu de alta, dar a da afară din meserie un om doar pentru că a vorbit de-o manieră perversă n-ar fi decât o nouă cedare a puterii și libertății privaților într-un moment în care FRF deja face tot felul de lucruri bune cu forța - regula folosirii fotbalistului cu vârsta sub 21 ani, îngreunarea aducerii de extracomunitari, obligarea cluburilor să aibă echipe de fotbal feminin etc.

Mai mult, cum ar fi ca după ce Poenaru nu mai poate practica meseria, Simion Apreutese și partenerii săi cu care vor să preia UTA să fie interziși în fotbal pentru c-au făcut publice convorbiri private?

Sigur, dacă ei sunt sursa acestor dezvăluiri.

Poate că FRF ar trebui să dezvolte un departement special care să beneficieze de dotările specifice marilor anchetatori istorici care au făcut din adevăr și curățenia de caracter deziderate supreme.

Ca Inchiziția.
