---
title: Ce va fi cu FCSB când Gigi Becali nu va mai fi
description: "Disputa pentru palmares i-a făcut pe mulți să se uite prea mult la trecutul FCSB și prea puțin la cum va arăta viitorul clubului după era Gigi Becali"
slug: fcsb-dupa-era-gigi-becali
date: 2025-12-10
tags: ["FCSB", "Gigi Becali"]
permalink: "fcsb-dupa-era-gigi-becali/index.html"
cover: "./fcsb-dupa-era-gigi-becali.jpg"
---

Aseară am fost la emisiunea lui Mihai Mironică și am apucat să discutat printre altele și despre un subiect oarecum neobișnuit: ce va fi cu FCSB după ce Becali nu va mai fi?

Întrebarea poate să pară cumva sinistră, dar patronul campioanei are 67 ani și ca oricine altcineva se îndreaptă spre momentul în care va avea dovada vieții de apoi.

Oricum, meritul a fost al lui Eugen Trică pentru că el a deschis discuția, iar Mihai Mironică a venit cu o completare care a făcut lucrurile și mai interesante:

"L-am întrebat exact asta la un moment dat într-o emisiune și nu a avut un răspuns lămuritor. Adică, impresia mea a fost că nici el nu știe cum vor sta lucrurile sau măcar spre ce se-ndreaptă".

La rândul meu, m-am gândit de câteva ori la acest subiect pe de o parte pentru că sunt probabil un ciudat de felul meu, dar și pentru că am marea calitate de-a căuta subiecte mai puțin abordate atunci când îmi scriu textele.

## ﻿Nepotul pasionat de fotbal - Vasile Geambazi

Cel mai înzestrat "fotbalistic" din familie pare să fie nepotul său, Vasile Geambazi, care a controlat la un moment dat Unirea Constanța (Liga a 2-a), a condus academia FCSB și înțeleg că ar fi-n momentul de față omul care ar controla prin intermediul cumnatului său, Marius Pavel, atât Barca Academy, cât și Chindia Târgoviște.

Mai mult, o parte dintre cei care îi cunosc activitatea spun că Geambazi este nu doar pasionat în mod real de fotbal, dar și că ar avea genul de gândire care l-ar face capabil să se descurce în postura de administrator al FCSB.

Spun administrator și nu patron pentru că deși face parte din familie și probabil are o relație bună cu unchiul său, probabil că Becali își va lăsa averea copiiilor săi, nu nepoților de soră.

## ﻿Fiica Alexandra care pare oarecum interesată de fotbal

Fiica mijlocie a lui Becali, Alexandra, este prezentă pe stadion măcar prin faptul că și-a asociat numele cu afacerea sa imobiliară și apare astfel pe reclamele din jurul terenului.

Evident, habar n-am dacă aceasta este cu adevărat interesată de fotbal, dar am văzut-o prezentă în tribune la unele meciuri. Pe de altă parte, este o persoană implicată real în mediul de afaceri, așa că destul de probabil va trata cu seriozitate un eventual business cu mare potențial așa cum este clubul de fotbal al tatălui său.

Poate, așa cum a spus Mihai Mironică, îl va vinde.

Sau poate va încerca să facă mai mult decât a făcut tatăl său la FCSB măcar pentru simplu fapt că, spre deosebire de acesta, Alexandra Becali a creat ceea ce drag numește George Copos drept "plus valoare" cu resursele primite din familie - adică nu s-a limitat la tranzacționare de terenuri în stilul tatălui său, ci a sofisticat afacerea în care este implicată prin faptul că a utilizat terenurile ca să construiască imobile.

## ﻿Ginerele care vine la stadion

Mihai Mincu este soțul Teodorei Becali și pare la rândul său oarecum interesat de fotbal în sensul că l-am văzut destul de des la meciurile de acasă ale FCSB.

Îmi dau seama în timp ce scriu cât de puțin cunosc în realitate despre interesul acestuia legat de fotbal, poat doar să speculez în condițiile în care nici nu-l cunosc personal pe om și nici nu am detalii din alte surse despre acesta.

Dar având în vedere că prezența sa la meciuri a fost destul de consistentă, mă gândesc că nu ar fi venit acolo doar de dragul de-a bifa un astfel de eveniment. Dacă este interesat de FCSB la modul real, acesta poate avea un cuvânt important de spus în cazul în care clubul va fi lăsat moștenire de-o manieră clasică - acțiunile împărțite celor 3 fiice ale lui Becali.

## ﻿Varianta demnă de luat în calcul - Becali va vinde clubul și va lăsa moștenire bani, nu fotbal

Asta ar presupune ca Becali să considere fotbalul o afacere prea periculoasă pentru finanțele fiicelor sale și să aleagă să vândă clubul înainte ca acesta să ajungă pe calea moștenirii la copiii săi.

De asemenea, oarecum superficial, iau în calcul inclusiv faptul că Becali nu ar vedea potrivit ca 3 femei, fie ele chiar fiicele sale, să gestioneze un club de fotbal.

În fine, mă gândesc la asta și pentru că nu văd la Becali o preocupare de genul celei pe care Dan Șucu o are în legătură cu implicarea fiului său cel mare în tot ceea ce înseamnă deținerile sale din domeniul afacerilor. 

Normal, simplu fapt că nu văd eu asta nu înseamnă că vreuna dintre fiice n-ar putea insista ca echipa de fotbal să rămână a familiei ori din rațiuni de business, ori din rațiuni de business + rațiuni sentimentale.
