---
title: Ce jucător îmi place de la fiecare echipă din Liga 1
description: Am nominalizat un singur jucător de la fiecare echipă din Liga 1. La unele aș fi nominalizat mai mulți, la alții am avut mari dificultăți să identific pe cineva.
slug: jucatori-preferati-beldie-liga-1
date: 2025-10-08
tags: Presa sportivă
permalink: "jucatori-preferati-beldie-liga-1/index.html"
cover: "./tudor-baluta.jpg"
---
![Tudor Băluță, în tricoul Farului, unul dintre fotbaliștii mei preferați din Liga 1](tudor-baluta.jpg)

În unele situații, aș fi vrut să menționez mai mult de un singur jucător pentru că-mi plac mult și alții de la echipa respectivă. 

La altele însă, am avut mari dificultăți să identific acel singur fotbalist menționat.

În fine, deși ar trebui să fie evident, precizez că e vorba de ce-mi place mie, nu de ce-ți place ție. 

De asta, e posibil ca anumite alegeri să ți se pară absurde.

Nicio problemă, sunt convins că ai gusturi bune în alte privințe. 

În fine, acestea sunt nominalizările:


**<p>1. Botoșani - Anestis** Bun pentru orice club din Liga 1 indiferent de obiectiv. Vârsta e singura problemă - 34 ani. Sigur, pe site-ul moldovenilor are doar 27 ani, dar oricine greșește cu excepția mea.</p>

**<p>2. Rapid - Cristi Manea** Printre puținii fundașii laterali din Liga 1 care sunt fundași în mod real. Foarte bun în dueluri, joc de cap excelent pentru fotbalist de margine, forță, capacitate mare de efort. Păcat că nu centrează un pic mai bine.</p>

**<p>3. Craiova - Tudor Băluță** Cred că e în top 5 fotbaliști preferați din Liga 1. Fizic excelent, inteligent cu adevărat, pasator foarte bun, tehnică bună. Mereu mi-a plăcut.</p>

**<p>4. Dinamo - Opruț** Ca și Manea, e fundaș în primul rând. Și tot ca Manea, are forță, viteză bună și joc de cap excelent pentru un jucător de bandă. Se descurcă bine când vine vorba de centrări.</p>

**<p>5. FC Argeș - Dorinel Oancea** Cel mai italian fundaș lateral din Liga 1. Nu ia vreodată galben aiurea, îl merită cu vârf și îndesat. Joacă mult mai tare decât pare. Cred că U Cluj a greșit că l-a lăsat să plece.</p>

**<p>6. Slobozia - Christ Afalna** Am avut ceva emoții că nu găsesc, eram pregătit să-l nominalizez pe Prepeliță în lipsă de altceva. Îmi place orice jucător de atac care în afara de însușirile specifice postului este și obstrucționist.</p>

**<p>7. Oțelul - Diego Zivulic** Viteză bună pentru jucător care joacă mijlocaș central sau chiar fundaș central la nevoie. Fizic bun, intens în dueluri. O plăcere să-l vezi jucând împotriva unora dintre filfizonii Ligii 1.</p>

**<p>8. UTA - Alin Roman** E tipul de jucător rar în Liga 1, cred că ar avea valoare să joace și pentru echipele cu pretenții ale campionatului. Tzionischiar e bun, dar în benzi găsești mai ușor fotbaliști de calitate.</p>

**<p>9. Farul - Tănasă** Îmi place mult că reușește absolut în orice joc să-și creeze ocazii de gol. Marchează puțin raportat la această abilitate a sa extraordinară, dar probabil că-n timp asta se va schimba.</p>

**<p>10. U Cluj - Dan Nistor** Pentru că are real ambele picioare fotbalistic vorbind, capacitate uriașă de efort, foarte bun pasator etc.</p>

**<p>11. FCSB - Florin Tănase** Cel mai bun fotbalist din Liga 1 în opinia mea. Nu va câștiga vreun concurs de popularitate nici printre fanii echipei sale, dar cine are idee despre fotbal, știe cât de valoros e Tănase.</p>

**<p>12. CFR Cluj - Louis Munteanu** Marea mea feblețe. Calități excepționale, [păcat că e cu 3 clase sub Bîrligea... :)))](https://www.youtube.com/watch?v=frKr0q_x5TA) Serios, din perspectiva calității pure, nu există comparație cu cineva din fotbalul nostru. Să nu uit, are cele mai bune demarcări din fotbalul românesc.</p>

**<p>13. Hermannstadt - Selimovic** Știu, are intrări hazardate, dar îmi plac fundașii centrali cu viteză bună și intervenții tari, în limita regulamentului. Din păcate, el o depășește cam des.</p>

**<p>14. Petrolul - Grozav** Mereu mi-a plăcut, am și acum în minte golul cu Turcia de la națională. A ajuns la Petrolul să facă uneori inclusiv fază defensivă, la un meci cu Rapid a fost de-a dreptul excepțional din acest punct neobișnuit de vedere. Cred că e singurul fotbalist de la Petrolul cu finețe fotbalistică reală.</p>

**<p>15. Miercurea Ciuc - Jozef Dolny** Atacant bunicel, probabil că-ntr-o echipă care ar produce ceva mai mult pentru ofensivă ar marca destul de des la nivel de Liga 1.</p>

**<p>16. Metaloglobus - Ely Fernandes** S-a lăsat de fotbal, apoi a revenit și contează în fiecare meci în care apare. Asta spune ceva și despre lotul lui Metaloglobus, dar și despre nivelul Ligii 1.</p>

