---
title: Sergi Lopez - ghid de înțelegere a personajului
description: Un fan al Stelei este cel mai important influencer neafiliat clubului printre suporterii echipei patronate de Gigi Becali
slug: sergi-lopez
date_published: 2023-05-25T16:44:42.000Z
date_updated: 2024-06-30T11:40:14.000Z
tags: ["Suporteri", "FCSB", "Presa sportivă"]
permalink: "sergi-lopez/index.html"
cover: "./sergi-lopez-fan-fcsb-steaua-ghid-de-intelegere-a-personajului.jpg"
---

![Sergi Lopez și unul dintre fanii FCSB - pamflet după Pisica albă, pisica neagră](./sergi-lopez-fan-fcsb-steaua-ghid-de-intelegere-a-personajului.jpg)


Imaginea de mai sus e o metaforă a unei discuții dintre Sergi Lopez și unul dintre fanii FCSB:

>"Cred că este anul nostru într-un mod diferit de ultimii 6 ani. Sau nu. Mai vedem… Fără înjurături pentru ziariștii rapidiști că moderez comentariile. Ahaha, glumesc!"

Dar cine este Sergi Lopez?

Sergi Lopez este un fan al Stelei [care scrie pe Facebook](https://www.facebook.com/kala.snikov.77) în principal despre zbaterile echipei favorite.

Anterior, activa cu numele Kalashnikov, iar notoriteatea printre fanii steliști este una impresionantă având în vedere că este construită pe cont propriu, fără să aibă în spate o televiziune sau un site de sport.

De altfel, cred că în afara lui Mihai Stoica, Sergi Lopez este cel mai important influencer printre fanii echipei lui Becali.

Apropo, nu-l cunosc dincolo de ceea ce scrie.

Totuși, uneori, faptul că citești pe cineva te ajută să-l cunoști ceva mai bine decât cunoști oameni cu care interacționezi formal în viața de zi cu zi.

De altfel,  despre scrisul lui Sergi Lopez scriu acum.

## De ce anonimitatea lui Sergi Lopez este un imens avantaj

Faptul că Sergi Lopez este un pseudonim prezintă mult mai multe avantaje decât dezavantaje.

O spun inclusiv din perspectiva unuia care activez sub pseudonim în domenii care n-au nicio legătură cu fotbalul și nici măcar cu imaginația celor care mă cunosc cât de cât.

În general, când produci ceva online sub pseudonim ai dezavantajul teoretic că oamenii vor avea rețineri să cumpere de la tine.

Când folosesc sintagma “cumpere”, mă refer atât la acceptarea sau luarea-n considerare a ideilor pe care le emiți, cât și la sensul propriu al cuvântului, care implică vânzări clasice.

Tot din experiență proprie, dar și din experiențele evidente ale altora, acest dezavantaj nu mai este astăzi valabil cum poate era acum niște ani. Cel puțin nu-n domenii clasice de consum, cum este și domeniul vehiculării de idei despre fotbal / sport.

Dacă oamenii sunt convinși de ceea ce spui, atunci credibilitatea ta depășește cu mult faptul că la poza ta de profil apare Paul Newman.

Mai mult, anonimitatea îți permite online să faci ceva foarte important - poți vorbi / scrie despre subiecte și personaje dificile.

Nu-n sensul că poți spune orice fără să fii dat în judecată, deși și această chestiune poate fi valabilă. E vorba de a scrie lucruri care deranjează și care dacă ai fi identificat ar putea însemna agresiuni de diverse natură.

Sau, ceva foarte popular momentan doar afară, încercări de-a influența angajatorul să te dea afară pentru c-ai produs ofense unora care nu suportă acele ofense.

Sau multe alte mizerii care se pot revărsa pe capul tău doar pentru c-ai scris de cine nu trebuia să scrii.

## Ce are Sergi Lopez și nu au unii ziariști

Ziariștii nu sunt anonimi.

Cel puțin nu la modul propriu, ci doar când diverși încearcă să-i jignească cu ajutorul unor formule sofisticate:

> "Băi, anonimule, cum îți permiți tu să scrii despre Steaua! De ce nu respecți sentințele judecătorești?!".

Prin urmare, ziariștii sunt expuși diferit.

Ceea ce e asbolut firesc pentru că sunt practicanții unei meserii clasice care are niște reguli nu neapărat super stricte, dar destul de bine cunoscute și respectate.

Dincolo de asta, există și alte câteva aspecte de luat în seamă.

Sergi Lopez este suporter al echipei lui Becali, ceea ce-l face diferit inclusiv de puținii ziariști care-și dezvăluie la rândul lor simpatiile.

El este un suporter care scrie.

Ai putea spune asta și despre alți ziariști care țin din toată inima cu diverse echipe și scriu, dar tot nu-i același lucru.

Pentru că ziaristul rămâne pentru totdeauna un individ în care latura profesională a modificat structura sa, felul în care vede lucrurile și mai ales felul în care este perceput de cei care-l citesc / ascultă.

Profesionistul poate fi respectat, dar niciodată nu va primi laurii pe care-i primește un talent nativ care excelează la ceea ce face fără să fi trecut printr-o formare clasică (școală + redacție sau doar redacție).

Chiar dacă Sergi Lopez are în trecutul său un timp petrecut în domeniul presei sau al presei sportive, asta tot nu schimbă această situație.Bănuiala mea este că a făcut la un moment dat muncă de redacție, dar e o bănuială bazată inclusiv pe-un soi de invidie că omul are simț ziaristic real.

Prin urmare, o bună parte dintre cei care-l citesc pe Sergi Lopez se pot identifica mai ușor cu acesta decât s-ar identifica cu oricare alt ziarist indiferent de cât de talentat sau expresiv sau mai știu eu cum ar fi acesta.

Sergi este suporter, cei care-l citesc sunt suporteri, ziariștii sunt niște intermediari plătiți între fapte și public.

De asemenea, spre deosebire de mine și alții din presa sportivă [care ne chinuim să ne apărăm obiectivitatea reală](https://www.cameravar.ro/relatii-ziaristi-oameni-din-fotbal/) sau obiectivitatea simulată, Sergi Lopez nu are nevoie de așa ceva.

Nu pentru că n-ar putea fi obiectiv.

Uneori arată că poate să fie, alteori pur și simplu atacă dezlănțuit orice personaj care lezează echipa cu care el și fanii săi țin.

De aici și plăcerea de-a se lega de ziariști care au simpatii pentru alte echipe sau pe care îi suspectează că fac cine știe ce jocuri malefice. Dincolo însă de faptul că Sergi Lopez este doar uneori obiectiv, realitatea este că obiectivitatea nu este ceva necesar pentru creațiile sale.

El nu are nevoie să fie obiectiv.

Și nu o spun superior, o spun resepctând realitatea.

Spre deosbire de ziaristul care trebuie să convingă în acord cu standardele profesiei, fanul care scrie și devine influencer trebuie doar să se conecteze cu audiența în timp ce-și satisface și propria plăcere de-a exprima ce vrea să exprime.

Și audiența sa se conectează cu el ori pentru că-i respectă ideile, ori pentru că e încântată de emoțiile pe care influencerul le produce.

Ori pentru că pur și simplu Sergi Lopez pune în cuvinte potrivite ce crede și publicul său sau ceea ce publicul său vrea să creadă.

Fără ca Sergi să fie profesionist.

Doar fiind la rândul său suporter.

În rest, ce are are Sergi Lopez și nu au diverși ziariști sunt chestiuni mai ales chestiuni subiective.

Adică mereu vor fi unii care nu vor ține cont că un ziariștii și Sergi Lopez fac uneori un joc foarte asemănător, dar cu reguli diferit și vor face comparații. Vor fi zone în care comparațiile au sens și pot apărea păreri de genul:

“Ăla-i praf, Sergi îi dă lecții!”.

Și, uneori, chiar poate fi adevărat.

Doar că, așa cum ar spune The Dude, astea-s opinii.

Care sunt importante pentru tine doar pentru că-s ale tale.

Și pot fi importante dincolo de asta doar dacă te apuci să scrii la modul în care o face Sergi Lopez sau cum o fac diverși ziariști.

## Ce ar putea face Sergi Lopez și nu face la modul serios

Sergi Lopez este ceea ce se poate numi influencer.

O spun la modul real, nu de-o manieră ironică.

Ideile sale influențează concluziile pe care le trag unii oameni după ce văd meciuri sau mișcă gândurile acestora în direcții la care poate până atunci nu s-ar fi gândit.

Este exact ceea ce îmi place să cred că fac la rândul meu aici și ceea ce place oricărui ziarist să facă.

Toți vrem să contăm la un nivel mai profund decât suntem dispuși să recunoaștem.

Ce greșește în opinia mea Sergi Lopez nu ține însă de ceea ce scrie, ci de lipsa unui proiect clar de monetizare a întregii povești. Adică nu merge hotărât spre o direcție care să-i permită să facă bani de pe urma pasiunii și talentului său.

Poate omul nu e interesat să câștige bani din asta.

Poate tocmai pentru că o face doar din pasiune îi vine ușor s-o facă.

N-am de unde ști.

Doar că eu nu scriu din perspectiva lui, scriu din perspectiva mea.

Riscul pentru el este ca ceea ce face să rămână în continuare o creație influentă, dar câștigul său să se rezume doar la profituri dopaminice - like-uri, share-uri, comentarii laudative, plăcerea c-a spus ce avea de spus etc.

Nu că asta ar fi puțin - am spus mai sus deja că toți vrem să contăm.

Doar că ce face el poate fi făcut la un nivel profesionist fără să-și piardă anonimatul, fără să devină ziarist și fără să-și piardă publicul.

Ce s-ar modifica ar fi faptul c-ar câștiga și bani, nu doar glorie de pe urma scrierilor sale.

Nu spun că ar fi ușor.

E mult mai ușor pentru cei care fac bani scriind pentru presa clasică - chiar mă mir că n-au fost site-uri care să-i facă oferte pentru a-i găzdui constant semnătura. Sau poate a primit și nu știu eu, cum e destul de firesc să stea lucrurile.

Doar că banii făcuți prin mijlocirea presei clasice sunt doar o variantă.

Și nu e mereu cea mai bună în ciuda avantajului evident de super expunere.

Sergi are deja un Patreon care-i dă însă indicii insuficient de reale despre ce poate face și ce nu poate face pe zona asta. Dacă aș fi exact în situația lui, probabil aș pune ce scriu pe un Substack și aș oferi aproximativ 30% din postări contra unui abonament lunar.

5 Euro, 8 Euro…

Ceva de genul acesta.

Sigur, nu e ușor să muți oameni de pe Facebook în altă parte, dar se poate.

Și când se poate, merită.

**PS**: dacă-ți place ce scrie Sergi Lopez, [poți să-i susții munca pe Patreon](https://www.patreon.com/sergilopez). Iar dacă te enervează, plătește oricum și arată că ești genul de șmecher care-și permite să facă asta.
