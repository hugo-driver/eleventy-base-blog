---
title: Mă pregătesc să devin ambasador al tuturor caselor de pariuri, inclusiv Superbet (Video)
slug: revenire-beldie-youtube
date_published: 2024-08-10T06:23:39.000Z
date_updated: 2024-08-10T06:26:35.000Z
tags: Presa sportivă
excerpt: De fapt, mă reapuc să filmez pentru YouTube, dar cum orice conținut produs de presa sportivă pare să fie sponsorizat de casele de pariuri, am fost nevoit să le menționez la rândul meu
---

Știi deja că am o simpatie deosebită pentru industria pariurilor și pentru bunele lor practici când vine vorba de [relația pe care o au cu presa sportivă](__GHOST_URL__/cancerul-presei-sportive-casele-de-pariuri/), dar și cu pariorii. 

Prin urmare, am decis să le fac un bine cu forța și să le promovez mai mult în cadrul conținutului pe care-l produc aici, dar și în video-urile de pe YouTube.

De fapt, acesta este doar un pretext ca să anunț că [voi relua filmările pentru YouTube](https://www.youtube.com/@StefanBeldie), acolo unde focusul meu va fi în continuare Liga 1, dar voi vorbi și despre alte lucruri care prezintă interes pentru mine și pot să n-aibă vreo legătură cu fotbalul. 

## De ce din nou video?

Pentru că unii oameni au acea afecțiune de care suferă și domnul Becali - le lăcrimează ochii atunci când trebuie să citească. Și nu vreau să plângă nimeni cu ochii-n conținutul meu.

Așa că ofer și video pentru ei, dar și pentru oricine nu poate să trăiască fără să mă vadă mai des decât în aparițiile săptămânale de la Digi Sport.

Acum, dacă eu fac efortul de-a mă filma pentru tine, nu te aștepta să fac efortul să editez acel conținut, să-l fac să arate de parcă ar ieși dintr-un studio profesionist, să creez cine știe ce efecte de de desen animat care să bucure inima sensibilă a celor care nu pot consuma conținut decât dacă e super aranjat tehnologic.

Va trebui să mergi în alte părți pentru așa ceva.

Voi încerca să se audă bine, să se vadă bine și să se înțeleagă bine.

Dar nu garantez ceva.

Nu am timp să trag duble, nu am timp să fac nimic altceva decât să vorbesc la cameră, să urc produsul pe YouTube și să fiu încântat de faptul că ție îți va plăcea ceea ce vei vedea. 

Și n-am timp de milogeli din categoria "te rog dă like și subscribe" sau alte penibilități de genul acesta. Suntem adulți, doar abonarea prin email contează cu adevărat. 

În fine, [**ai mai multe amănunte aici**](https://youtu.be/381GQGU00sA).
