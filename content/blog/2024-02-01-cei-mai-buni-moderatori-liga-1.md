---
title: "Cine are moderatori mai buni: Digi Sport vs. Orange Sport"
slug: cei-mai-buni-moderatori-liga-1
date_published: 2024-02-01T10:41:26.000Z
date_updated: 2024-06-30T10:43:19.000Z
tags: Presa sportivă
---

Ce poate fi mai frumos decât să ai contract de colaborare cu Digi Sport și să dai un verdict legat de cine are moderatori mai buni pentru emisiunile dedicate fotbalului nostru?

Asta după ce am făcut și [topul celor mai buni analiști ai Ligii 1](__GHOST_URL__/cei-mai-buni-analisti-liga1/). 

Seamănă un pic cu situația în care Sergi Lopez scrie despre FCSB și steliștii îl felicită că e singurul obiectiv, spre invidia mea. Apropo, [ai putea să te abonezi la postările sale cu plată](https://www.patreon.com/sergilopez), ca să-l susții și cu fapte, nu doar cu vorbe.

În fine, mă voi rezuma la caracterizarea a doar 4 moderatori, câte doi de la fiecare post.

Nu-l includ aici pe Viorel Grigoroiu pentru că la emisiunile sale mă duc eu invitat și până și mie mi-ar fi rușine să fiu atât de subiectiv. 

Ce să zic? 

> "Viorel e cel mai bun, mai ales când mă invită pe mine".

Și nici pe Dan Filoti nu-l includ pentru că deja [am scris pe-ndelete despre el](__GHOST_URL__/dan-filoti/) și nu m-a sunat ulterior să-mi zică ceva, orice. Ceea ce m-a durut un pic pentru că toți dorim atenție și mie îmi place să vorbesc cu el.

Bun...

Cei 4 pe care i-am luat în calcul sunt:

- **Radu Naum (Digi Sport)**
- **Vali Moraru (Digi Sport)**
- **Dan Udrea (Orange Sport)**
- **Silviu Tudor Samuilă (Orange Sport)**

## Când ar trebui să-i urmărești emisiunile lui Radu Naum

Îți recomand emisiunile lui Radu dacă ești un cărturar sclifosit care nu suportă lexicul ceva mai sărac al ziaristului obișnuit de presă sportivă. Ai citit multe cărți și vrei să vezi că și alții au citit la viața lor.

Totuși, îți trebuie suficientă tărie de caracter încât să accepți că foarte probabil Naum a citit mai mult decât tine. Și nu doar din perspectiva volumului, ci și a sofisticării scriiturii și a ideilor.

Emisiunile lui sunt pentru tine și dacă petreci mult timp de felul tău cu ochii la televizor. [Sartori nu ar mai zice că ești imbecilizat de această practică](https://en.wikipedia.org/wiki/Giovanni_Sartori) tocmai pentru că emisiunile lui Radu contribuie la culturalizarea suporterului care verbal nu crede în vorbe, ci doar în fapte.

De asemenea, emisiunile lui sunt pentru tine dacă ești stelist și vrei să știi tot ce se întâmplă la FCSB. Habar n-am cu ce echipă ține Radu, dar sigur ține cu audiența. Adică-n ciudat spiritului său destul de romantic, știe că atunci când nimic important nu se întâmplă, FCSB salvează situația.

## Când ar trebui să urmărești emisiunile lui Vali Moraru

Cred că emisiunile din jurul meciurilor importante sunt punctul său forte. Și când spun asta, mă refer inclusiv la faptul că e preferatul meu dintre cei 4 când vine vorba despre astfel de situații.

De asemenea, Vali este un moderator bun pentru așa zise emisiuni-eveniment cu glorii din fotbal. Spre deosebire de Radu Naum, care a mai pierdut timp și cu alte sporturi sau cu alte preocupări, foarte probabil Vali a fost lângă fotbal de când se știe. 

Prin urmare, cunoaște în detaliu istoricul multor fotbaliști care au contat cu adevărat. Și nu doar le știe, are capacitatea de-a le plasa în discuții de-o manieră curgătoare și interesantă.

Apoi, Vali pare să aibă o toleranță scăzută pentru personaje care vor să prostească pe toată lumea prin tot felul de scheme de genul *"eu aș zice, dar n-aș zice, poate ziceți voi ca să nu spun eu".*

## Când ar trebui să urmărești emisiunile lui Dan Udrea

Cu Dan am fost coleg niște ani la Gazeta Sporturilor și deși nu avem o relație apropiată, pot spune că-l cunosc ceva mai bine decât pe ceilalți.

Îți recomand emisiunile lui Dan dacă îți place ca lucrurile să fie clar structurate, să știi tot timpul despre ce se discută și chiar să anticipezi plăcut ce se va discuta.

Dan produce emisiuni pentru suporterul de fotbal cu spirit ingineresc. Sau pentru inginerii cu spirit de suporter de fotbal. Dintre cei 4, doar Samuilă se mai apropie  de acest stil.

În fine, merită să-l urmărești dacă vrei să vezi cum Mihai Stoica, un invitat dificil și intimidant pentru unii ziariști, [ajunge să se pună conștient sau nu în slujba emisiunii](__GHOST_URL__/televiziuni-sport-analisti-liga1/) moderate de Dan Udrea. Nu mereu, nu tot timpul, dar parcă mai mult decât oricând în aparițiile sale televizate.

Uneori, am impresia că Stoica nu-l prea place pe Udrea, dar ceva-mi spune că-l respectă mai mult decât obișnuiește să respecte oamenii din breasla noastră.

## Când ar trebui să urmărești emisiunile lui Silviu Tudor Samuilă

Silviu Tudor Samuilă este singurul pe care nu-l cunosc personal și cu care nu am avut vreodată vreo tangență. De asemenea, este singurul dintre cei 4 față de care am avut tot felul de idei preconcepute.

Mai concret, singurul față de care am avut o părere proastă.

De ce?

Pentru că GSP TV.

Totuși, cred că ori maturizarea sa, ori maturizarea mea, ori amândouă mă fac astăzi să spun că e un moderator foarte bun. Și nu doar o spun, dar ca abonat Digi Sport fac de multe ori efortul de-a intra pe YouTube și de-a căuta bătrânește după termenul Orange Sport ca să găsesc emisiuni moderate de el sau de Dan Udrea.

Și nu doar să le găsesc, ci să urmăresc în întregime bucățile acelea de 40-50 minute, în special când invitații sunt unii care mă interesează.

În fine, Samuilă are o ușurință aparte de-a modera emisiuni care implică subiecte de la granița fotbalului nostru cu fotbalul din vestul Europei pentru că pare în mod real un bun cunoscător de fotbal internațional. Probabil cel mai bun din grupul celor 4, la bătaie cu Vali Moraru.

## Verdict: cine are moderatori mai buni - Digi Sport sau Orange Sport

Dacă ar fi să dau un verdict gândindu-mă la ce cred eu că place publicului în general, deci iarăși o chestie super subiectivă, aș zice că Digi Sport stă mai bine per total decât Orange Sport.

Că Moraru și Naum au o notorietate mai mare, că sunt niște jurnaliști cu expunere la TV superioară și e foarte probabil ca asta să facă o parte mare a publicului să-i considere "mai buni".

Eu am însă gusturile mele.

Care gusturi duc la următorul verdict: **Naum e cel mai bun moderator de emisiune sportivă.**

De altfel, pentru ceilalți ar fi și imposibil să concureze cu el pentru că are o structură profesională și academică diferită de ceilalți. Prin urmare, doar aparent compar moderator cu moderatori, [Naum e în propria sa categorie](__GHOST_URL__/cei-mai-buni-analisti-liga1/).

Glumind serios, cred că Naum poate să facă ce fac ceilalți dacă-și dă silința, dar pentru toți ceilalți moderatori din România ar fi aproape imposibil să fie ce este Naum.

Totuși, eu am zile și zile.

Iar interesele mele variază.

Prin urmare, când vine vorba de emisiuni-temă, "Charalambous pleacă de la FCSB", Dan Udrea este cel mai bun.

Atenție, nu am decernat două premii întâi. Naum este cel mai bun per total, iar Udrea are nișa lui în care este cel mai bun.

Cu cât emisiunea are un subiect mai concret și e nevoie de un spirit cu mare putere de analiză, cu atât Udrea mi se pare cel mai bun.

Cu cât e nevoie de mai multă creativitate pentru că subiectul necesită abordări din unghiuri diverse - gen "Dan Șucu a decis să investească la Rapid", cu atât mi se pare Naum cel mai bun.

Asta îi face pe Samuilă și Moraru mai "nebuni"?

Nu, e vorba despre preferințe personale.

Care preferințe se pot schimba în timp - vezi cazul Samuilă, pe care-l consideram slab din rațiuni superficiale și pe care azi îl consider foarte bun din rațiuni cred eu obiective.

Ai observat?

Cred eu, părerea mea, verdictul meu etc.
