---
title: Ce ar putea gândi Mihai Rotaru despre numirea Șumudică la Craiova
slug: rotaru-sumudica
date_published: 2023-07-25T09:33:54.000Z
date_updated: 2024-02-10T06:50:18.000Z
tags: ["Mihai Rotaru", "CS U Craiova"]
excerpt: Aducerea lui Șumudică poate fi tentantă, dar ar intra în conflict măcar cu o parte din ceea ce înseamnă finanțatorul oltenilor în fotbal
---

[Știu ce gândesc eu despre Șumudică](__GHOST_URL__/sumudica).

Și-n mare știu ce gândesc cei care-l plac sau nu-l plac pe Șumudică.

Dar ce gândește Mihai Rotaru, un om care a investit bani la Craiova ca această echipă să fie campioană, dar n-a reușit să facă asta?

Ar avea nevoie de Șumudică, un antrenor care a câștigat un titlu în condiții grele și a avut câteva rezultate în Europa mult peste așteptările care existau de la echipa sa?

Faptul că finanțează cu sume importante tocmai încercarea de-a obține performanță este dovada că ar putea fi tentat să-l aducă pe Șumudică.

Nu faptul c-a declarat în trecutul recent, când Șumudică se autopropunea la orice echipă din Liga 1 care se bate la titlu, că va veni și rândul acestuia la Craiova.

Ci chestiunea concretă a investiției care n-are nimic olimpic în ea.

Bagi bani ca să câștigi, nu ca să participi.

Iar Șumudică a câștigat în România cu Astra.

Nu trebuie să-l placi pe Șumudică pentru a-ți da seama că titlul său cu echipa lui Niculae, aflat după gratii atunci, a valorat mai mult chiar și decât primul titlul câștigat de Hagi cu Viitorul, când constănțenii aveau un buget infim, cel mai mic cu care s-a câștigat vreodată titlul în România.

Pe de altă parte, ar putea Mihai Rotaru să aducă la echipă un antrenor [care are uneori manifestări / atitudini de clovn](__GHOST_URL__/de-ce-nu-sumudica/)?

Un antrenor care orice ar fi nu se poate abține să vorbească și dincolo de ceea ce este util pentru el și pentru clubul său?

Ar putea face asta în timp ce în paralel caută investitori care să-l ajute să țină echipa la un nivel ridicat și să mai scadă din presiunea care există pe propriile finanțe atunci când se ratează obiectivele ca sezonul trecut?

Mai mult, e greu să-l angajeze Mihai Rotaru, un finanțator care are o sensibilitate la orice chestiune aduce atingeri imaginii clubului.

De exemplu, Arlauskis n-a plecat de la Craiova doar pentru că a avut salariu mare sau pentru că a gafat cu Farul sau pentru că doreau neapărat să-i dea o șansă lui Popescu

Arlauskis a plecat de la Craiova și pentru [scenele de isterie de la finalul jocului cu FC Botoșani.](__GHOST_URL__/anticipare-situatie-craiova-petrolul/)

Pentru că lui Rotaru nu-i plac astfel de lucruri și le sancționează.

În fine, alternativa la Șumudică pare Reghecampf.

Care a fost un antrenor plăcut de Rotaru, poate chiar regretat dacă iei în calcul ce juca echipa cu el și ce a jucat imediat ulterior.

Și dacă iei în calcul faptul că toți fotbaliștii tineri ai Craiovei progresaseră cu Reghecampf, chestiune care e mai puțin  probabilă cu Șumudică, un antrenor neinteresat de tineri.

Deci?

Eu cred că nu-l va numi pe Șumudică.

Pe de altă parte, Rotaru are bani, iar banii sunt ai celor cărora le plac riscurile.

Mai ales riscurile calculate.

Iar Șumudică, oricât de imprevizibil ar fi de fel, este totuși un risc calculabil.

Vedem ce va fi.
