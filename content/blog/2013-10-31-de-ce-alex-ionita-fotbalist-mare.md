---
title: De ce cred că Alex Ioniță ar putea fi un fotbalist special
slug: de-ce-alex-ionita-fotbalist-mare
date_published: 2013-10-31T20:39:00.000Z
date_updated: 2024-06-30T16:27:04.000Z
tags: Rapid
excerpt: Puștiul Rapidului îmi place atât de mult încât îndrăznesc să fac predicția că va ajunge un mare fotbalist
---

![De ce cred că Alex Ioniță (Rapid) va ajunge departe](__GHOST_URL__/content/images/2023/10/https-3A-2F-2Fbucketeer-e05bbc84-baa3-437e-9518-adb32be77984.s3.amazonaws.com-2Fpublic-2Fimages-2Fe41217cd-81d8-4ef9-9450-caece8f73ec7_600x360.jpeg)
Oamenii se uită la Stanciu, Iancu sau Rotariu și au ce vedea.

Primul joacă, al doilea chiar are un pontențial de creștere mare, iar fotbalistul lui Dinamo a marcat surprinzător de mult pentru un debutant.

Și totuși, Ioniță II îmi place mai mult decat cei trei, iar în cele ce urmează am să și explic de ce un jucător care se afirmă-n liga a doua mă face să cred că poate deveni mare chiar dincolo de fotbalul nostru.

## Cum stă din punct de vedere fizic

Nu e înalt, din datele pe care le-am găsit eu ar avea 1,72 m. (În 2022, am fost invitat într-o emisiune alături de el și e în mod evident mai înalt de atât - susține că are 1,78 m)

Pe de altă parte, are suficientă forță să nu fie ușor scos de pe direcția de alergare, aș zice că are chiar o forță neobișnuită raportată la fizicul său.

De-asemenea, tot fizic vorind, este un tip cu o capacitate de efort foarte bună pentru vârsta și condițiile de pregătire pe care le-a avut în ultimul an.

Se mișcă mult pe teren, face presing în momente ale jocului în care mintea de fotbalist i-o cere, nu încurajările din tribună sau cine știe ce stare euforică determinată de vreo reușită anterioară. Nu excelează la acest capitol, dar are o atitudine OK în această privință.

Pentru un fotbalist care nu a împlinit încă 19 ani, Ioniță stă decent fizic.

În fine, lucru important, nu se ferește de contactele fizice, nu pierde poziții avantajoase când încearcă să protejeze mingea.

Are o viteză bună de reacție și de deplasare în primii 10-20  metri. Nu îl ajută fuleul pentru distanțe mai mari, dar se descurcă.

## Cum stă din punct de vedere tehnic

Aici excelează cu adevărat. E stângaci, dar lovește foarte bine mingea și cu dreptul.

Mai mult, am observat un lucru rar la el. Nu-și mută balonul pe stângul pentru a șuta cu piciorul de bază, ci preferă să aleagă cea mai rapidă soluție de lovire.

De-asemenea, în faza golului anulat din meciul din Cupa României Timișoreana cu Ceahlăul, a mutat mingea pe dreptul doar ca să profite de posibilitatea de-a șuta plasat la colțul lung.

Lucrurile acestea par mărunte, dar sunt importante.

Tehnica de lovirea a balonului cu ambele picioare îi permite să nu piardă momente de joc, îi oferă rapiditate în execuție și-l face mult mai greu de anticipat de adversari.

În fine, Ioniță II scoate des și ușor om din joc prin dribling. Când spun ușor, mă refer atât la fluența driblingului său, cât și la faptul că un adversar driblat,  râmâne driblat.

Asta și pentru că fotbalistul Rapidului nu este liniar în acțiuni, precum Adi Popa sau Torje, ci are abilitatea de-a schimba ușor direcțiile de deplasare cu balonul la picior.

E genul de fotbalist care datorită preluărilor corecte și a calității paselor poate da viteză reală jocului.

## Cum îl ajută mintea și personalitatea

E un pasator bun, ceea ce presupune un anumit soi de inteligență.

Am văzut în câteva meciuri alegeri de pasare foarte inspirate din partea sa, unele atât de surprinzătoare încât i-au “încurcat” și pe coechipierii săi.

Apropo de personalitatea lui – atât cât am putut eu să intuiesc, e clar că toate calitățile sale tehnice îl fac să arate multă încredere în tot ceea ce face pe teren.

Se poate spune că aceste calități îi hrănesc personalitatea, pe de altă parte felul său de-a fi stă la baza demonstrării altor calități.

De exemplu, Adrian Cristea este unul dintre fotbaliștii români care nativ au o capacitate de efort cu mult peste medie. Asta arată vizitele medicale și datele Centrului de Medicină Sportivă.

Totuși, Cristea se folosește puțin de această înzestrare.

Nu este cazul la Ioniță – deși principalele lui calități sunt altele, faptul că face un asemenea efort pe teren este remarcabil.

Această înclinare spre efort este și unul dintre motivele pentru care eu cred că are șanse mari să ajungă un fotbalist aparte.

În general, ai noștri sunt ori talentați și leneși, ori muncitori și limitați tehnic. Ioniță II arată până acum că este o excepție.

## Ce merită urmărit în continuare la Alex Ioniță

Majoritatea meciurilor în care l-am văzut au fost în Liga a II-a.

Asta înseamnă adversari mai slabi, mai puțini agresivi, care fac un presing mai lipsit de inspirație.

Inclusiv meciul de cupă cu Ceahlăul a însemnat o partidă în care moldovenii au folosit și ceva fotbaliști care joacă mai puțin.

Interesant este însă că se lipește destul de mult de gol sau ajunge des în faze de finalizare. Aceasta reprezintă clar un plus pentru un fotbalist care se poate lăuda că este în același timp și un bun pasator.

E de urmărit dacă jocurile de liga a doua vor fi suficiente pentru a-l ajuta să crească sau impactul c-un nivel superior îl va transforma într-un fotbalist doar un pic mai răsărit decât alții.

Sunt al naibii de curios în această privință, dar ca feeling personal cred că Ioniță II va însemna mult în fotbalul nostru.
