---
title: De ce Adrian Mutu ar fi cel mai problematic selecționer pentru interesele FCSB
slug: adrian-mutu-problema-becali
date_published: 2024-07-04T10:01:54.000Z
date_updated: 2024-07-04T10:01:54.000Z
tags: ["Gigi Becali", "FCSB", "FRF", "Antrenori"]
excerpt: Din lista celor vehiculați ca posibili viitori antrenori ai naționalei, Becali ar avea probleme mari cu o singură variantă - Adrian Mutu
---

Cel mai probabil, Edward Iordănescu va pleca după acest turneu final reușit și va lăsa locul altui selecționer.

Dar numirea acestui nou antrenor al echipei naționale poate deveni o problemă foare spinoasă pentru cea mai vocală echipă din Liga 1 când vine vorba de convocări - FCSB.

După cum am explicat deja în detaliu, miza pentru care Gigi Becali și Mihai Stoica sunt în stare să calce totul în picioare este [să aibă cât mai mulți fotbaliști la națională](__GHOST_URL__/vanzare-darius-olaru/) pentru profita de creșterea de cotă pe care convocările și jocurile o produc.

Desigur, același lucru îl dorește și patronul Rapidului, Dan Șucu. A și anunțat public că vrea 3-4 jucători la fiecare echipă reprezentativă.

Și Varga de la CFR Cluj vrea să vândă și el un fotbalist măcar cu sumele pe care le tot vehiculează că vin ca oferte pe adresa clubului. Și are nevoie-n cazul fotbaliștilor români de convocări la națională.

Sau Mihai Rotaru de la Craiova.

Doar că, cu excepția parțială a lui Mihai Rotaru, nimeni nu are comportamentul public al patronului FCSB când vine vorba de-a face presiune asupra selecționerului să-i fie convocați jucătorii.

De altfel nimeni, inclusiv Mihai Rotaru de data aceasta, nu se poate lăuda că primește telefoane liniștitoare de la selecționer cum a primit Becali după ce Darius Olaru a rămas în afara lotului la meciul cu Andorra.

Și doar Becali își poate permite să spună public că selecționerul trebuie să-l sune și să-l anunțe dinainte care-i soarta fotbaliștilor săi pasibili sau nu să joace la națională.

> „Nu, mă bucur că m-a sunat Edi și m-a convins, după câteva cuvinte, după tonul lui mi-am dat seama că nu minte și spune adevărul.Mi-a zis «Nea Gigi, e adevărat, pot să greșesc, greșește orice om, dar niciodată nici în dușmănie, nici în răzbunare nu am avut cu dumneata». Și a vrut să mai zică, dar i-am zis «Gata, nu îmi mai spune, m-ai convins, după tonul tău m-ai convins că așa e, că nu e răutate și nu e dușmănie. Puteai să îmi dai telefon înainte și nu se mai întâmplau astea».

## Aproape sigur, urmează o vară fără selecționer. Trebuie să așteptăm toamna

După părerea mea, FRF ar trebui să numească rapid un selecționer ca să ofere viitorului antrenor al naționalei posibilitatea să folosească această perioadă până la prima acțiune din toamnă.

Să preia ce are de preluat de la staff-ul lui Iordănescu, să urmărească jucătorii care încep sezonul, să se adapteze la realitățile fotbalului nostru în cazul în care va fi un antrenor străin.

Doar că e puțin probabil să se-ntâmple asta.

Filosofia FRF când vine vorba de cheltuit bani este să nu plătească pe cineva pentru perioade de pauză competițională. Adică dacă nu sunt acțiuni oficiale pentru națională, să nu fie cheltuieli directe cu staff-ul unei reprezentative.

În cazul în care lucrurile se vor întâmpla cum cred eu, va exista o perioadă în care presa va specula ce va urma, iar cei cu speranțe de angajare vor vocifera după propriile puteri sau vor încerca să-și folosească eventuala influență să devină cel ales.

## Mircea Lucescu e liber de contract, dar îi place să se victimizeze

Nu știu dacă astăzi Lucescu ar fi cel mai nimerit selecționer. Habar n-am dacă fizic mai poate face o astfel de muncă. Nu am informații și nu vreau să speculez.

În schimb, pot să mă uit la istoricul interacțiunii sale cu ideea de-a fi selecționer și sunt aproape convins că situația va sta în felul următor...

Burleanu și Stoichiță nu-l vor dori, iar Lucescu nu va dori nici el să se complice. Și totuși, la nivel declarativ, ambele părți își va juca partitura clasică. FRF va spune că vrea, dar e complicat, iar Lucescu spune că vrea, dar nu i se demonstrează că e dorit.

Deci ambele părți vor avea dreptate. 

În fine, dacă Lucescu va fi selecționer, interesele legitime ale FCSB nu vor fi afectate. Lucescu e capabil să vadă cine e fotbalist și merită convocat și cine e jucător de fotbal și trebuie doar vândut.

Prin urmare, nu vor exista nedreptăți împotriva FCSB.

Dar vor exista “dreptăți”?

Nu știu ce să zic.

Dar nici nu trebuie să știu asta. E suficient să știu că Lucescu are abilități politice și dacă va considera că e mai bine pentru el să aibă liniște dinspre cel mai guraliv club din România, va face ce trebuie.

## Șumudică nu are contract, ceea ce înseamnă că va dori să aibă...

Dacă Șumudică nu prinde rapid un contract, va fi tare amuzant să vedem cum se va ține de cuvânt când vine vorba de promisiunea sa deja clasică legată de autopropuneri.

Și de seriozitate.

Și de toate lucrurile acelea necaracteristice lui, dar pe care și le ia ca angajament sub presiunea comentariilor publice la adresa comportamentului său.

Așa cum am mai spus, nimeni nu-i poată contesta flerul de antrenor lui Șumudică. Chiar cred că principalele sale calități profesionale ar putea să fie mai bine exploatate din postura de selecționer decât de antrenor care lucrează zi de zi cu jucătorii.

Doar că [Șumudică este Șumudică](__GHOST_URL__/sumudica/), iar Burleanu nu cred că va accepta o astfel de variantă din partea directorului tehnic al FRF, Mihai Stoichiță, cel care și face propunerea.

De altfel, nici nu cred că Mihai Stoichiță va merge cu propunerea Șumudică.

Și totuși, eventuala numire a lui Șumudică nu va reprezenta o problemă pentru Becali. A avut deja interacțiuni suficiente cu acesta, chiar au bătut palma ca să fie antrenorul FCSB și doar în ultimul moment Șumudică a decis să rămână rapidist, deși declrase că rapidistul din el murise.

În fine, detalii.

Ideea este că Becali ar avea acces la Șumudică fără nicio problemă. Ar vorbi și, ca doi oameni înțelepți, eu cred că s-ar înțelege cumva astfel încât cei mai buni jucători din România să fie onorați cu convocări.

## Reghecampf e liber de contract și de Becali apropiat

Lucrurile sunt simple cu Laurențiu Reghecampf. Nu doar că e liber de contract, dar este și un fost antrenor al Stelei cu care Becali și Mihai Stoic au avut o relație bună.

Au avut este ideea cheie, dar când apar interese la mijloc, relațiile pot să se reîncălzească. Problema lui Reghecampf poate fi legată însă de cum îl percepe Răzvan Burnleanu când vine vorba de imaginea sa publică.

Este conflictul său cu Anamaria Prodan suficient de deteriorant încât Burleanu să-l respingă ca idee de selecționer?

Sau există parteneri comerciali ai FRF / sponsori care să-l considere o problemă de imagine pe antrenor și să aibă în același timp un cuvânt de spus într-o situație de genul acesta?

Nu știu.

Dar e posibil.

Ideea de bază este însă că Reghecampf ar fi dorit de Becali și n-ar fi o problemă o colaborare absolut onestă între el ca selecționer și FCSB ca furnizor principal de jucător din campionatul intern, bla-bla, bla-blum.

## Mirel Rădoi este bun și nebun în același timp pentru Becali

Fost selecționer înainte de Iordănescu, Rădoi ar putea fi dorit de Răzvan Burleanu, dar nu și de Mihai Stoichiță.

Iar dacă Burleanu chiar ține la procedura de-a merge în Comitetul Executiv doar cu o propunere venită de la Directorul Tehnic al FRF, atunci e posibil ca Rădoi să nu apară în joc.

Adică, Stoichiță să i-o plătească pentru revolta publică a lui Rădoi față de tendințele sale de-a se băga în seamă tehnico-tactic la “națională”.

Acum, dacă totuși va fi Rădoi, ce va însemna asta pentru FCSB?

Lucrurile sunt într-o zonă gri.

Nimic, absolut nimic din comportamentul lui Rădoi de-a lungul vremii nu ar indica o gudurare în fața intereselor lui Becali în ceea ce privește convocările.

Și totuși, Becali l-ar dori chiar în ciuda acestui fapt pentru că Rădoi e finu' și are o slăbiciune umană pentru Steaua. Nu-n sensul c-ar avantaja-o deșănțat, ci-n sensul că o va urmări în mod sigur mai mult decât pe alte echipe și-n sensul că dacă va fi să dea un 5% gazdelor, îl va da.

Mai bine puțin de la Rădoi decât nimic de la Mutu...

## De ce ar fi Adrian Mutu o problemă pentru Becali și interesele sale

Mutu are cele mai mari șanse să fie numit ca selecționer după plecarea lui Iordănescu.

A fost o variantă luată serios în calcul și după plecarea lui Mirel Rădoi, este liber de contract și face parte din grupul fotbaliștilor importanți din istoria echipei naționale care au fost aproape de adminstrația Burleanu.

Mutu l-a susținut public pe e cel pe care l-a numit electoral “președintele nostru”.

Mai mult, în ciuda păcatelor tinereții, Mutu are astăzi o imagine comercială desăvârșită, lucru care ar fi de mare interes pentru  actualii sponsori ai naționalei, dar și pentru alte companii care pot deveni brusc interesate să se asocieze la nivel de imagine reprezentativa României.

În schimb, Becali nu-l place și nu-l vrea.

De altfel, ieri, în emisiunea moderată de Viorel Grigoroiu la Digi Sport, am încercat să obțin detalii legate atât de cine ar putea fi noul selecționer din informațiile lui Gigi Becali, dar și ce preferințe ar avea acesta.

Și le-am aflat doar parțial.

Deși nu a dat nume, și-a manifestat preferința pentru “un om serios, care nu a făcut tot felul de prostii în trecut". 

Acum, pe lista de nume vehiculate de presă toți sunt oameni serioși în opinia lui Becali cu o singură excepție - Mutu. Care Mutu a tras pe nas, a bătut un chelner, a făcut sex cu Laura Andreșan + multe altele de care Becali știe.

În fine, Mutu a împrumutat la un moment dat bani de la Becali și a tot uitat să-i dea. Iar asta e enervant și pentru cel care împrumută, dar oarecum paradoxal, este super enervant și pentru cel care a luat banii și nu i-a dat.

În astfel de situații se nasc resentimente puternice de ambele părți, iar Becali știe asta ori conștient, ori instinctual. Nici nu contează, important că știe.

Prin urmare, o eventuală numire a lui Mutu va însemna inclusiv o tăiere a macaroanei lui Becali când vine vorba de-a încerca să influențeze selecția. Poate face gălăgie, dar nu va fi gălăgia șmecheră pe care a făcut-o cu Iordănescu știind că va obține ceva - Șut în sfârșit convocat, Olaru un pic jucat, Coman băgat chiar când era cazul  - ci gălăgia îndurerată a celui care știe că nu va obține nimic.

Și inclusiv acest aspect va fi de mare interes pentru Burleanu, [care nu-l place pe Becali în mod evident](__GHOST_URL__/solutia-patronilor-regula-u21/) și care nu dorește ca interesele acestuia să fie în vreun fel servite de echipa națională dincolo de ceea ce chiar jucătorii FCSB reușesc onest să obțină.

**PS**: unii dintre voi mi-ați atras atenția în mod corect că și Hagi face presiune ca Ianis să joace la națională. 

Corect, așa este.

Doar că lucrurile sunt mult mai spectaculoase în practica lui Becali și Mihai Stoica. 

În plus, așa cum ziceam, doar Becali se poate lăuda public cu telefoane liniștitoare de la selecționer și poate să spună cu tupeu maxim că dacă ar fi sunat și anunțat din timp că un anume jucător - miză de la FCSB nu e convocat / nu joacă atunci n-ar fi nicio problemă.

În fine, trebuie să recunosc că am ceva cu FCSB, nu că o parte a suporterilor acestui club [sunt cei mai sensibili și ușor ofensabili fani din România](__GHOST_URL__/fani-fcsb-boicot-vali-moraru-digi-sport/) când vine vorba de a prezenta adevăruri neplăcute despre echipa / personajele asociate echipei cu care țin. 
