---
title: Liderii galeriei Rapidului vor doar capul lui Daniel Niculae. Mutu e victimă colaterală
slug: galerie-rapid-niculae-sucu
date_published: 2023-04-19T18:10:41.000Z
date_updated: 2024-06-30T11:41:53.000Z
tags: ["Rapid", "Suporteri"]
excerpt: Doar că Șucu nu pare intimidat. Nici Angelescu nu era slab în relație cu suporterii, dar acum poziția lor este și mai clară
---

Mai ții minte când Rapid a promovat și Nicuale a decis ca echipa să se țină de programul de dinainte stabilit în loc să petreacă la stadion cu suporterii?

[Acela-i momentul](https://www.sport.ro/liga-1/injurii-grosolane-intre-liderul-galeriei-rapid-si-daniel-niculae-ai-aratat-ca-esti-o-zdreanta-nico-de.html) care i-a iritat suficient pe unii dintre liderii galeriei Rapidului.

Sigur, antipatia față de Niculae era mai veche, dar acolo a apărut dorința de ripostă.

Și de asta vor fanii să plătească cineva pentru transferurile greșite.

Asta deși cineva a plătit deja, că doar jucătorii aceia n-au venit gratis.

Au fost bani de transfer în unele cazuri, bani la impresari în altele.

Plus salarii.

Cineva a plătit.

Doar că unii dintre oamenii influenți din galerii simt o nevoie uriașă să conteze dincolo de rolul lor.

[Am mai scris despre asta cu referire la Petrolul.](__GHOST_URL__/fani-nocivi-petrolul)

Și cu referire la Dinamo.

Dar se întâmplă în multe locuri.

De asta apar situații în care fanii cu influență anunță că trebui să stea de vorbă cu conducerea.

Rolul lor nu e să vorbească.

Rolul lor e să cânte.

Adică să susțină echipa, nu te gândi la altele.

Eventual, să o huiduie când e cazul.

Dar ideea de-a se implica în decizii legate de cine ar trebui să plece și cine ar trebui să rămână este comică.

Cei mai nepricepuți oameni din fotbal sunt ziariștii și suporterii.

Ambele categorii vorbesc mult.

Unii pentru că se ocupă cu asta, ceilalți pentru că le place să aibă un cuvânt de spus.

Iar social media amplifică vocea celor mai vocali dintre ei.

De altfel, teoria mea este că cele două categorii au o mare oftică nerostită una pe cealaltă poate și pentru că trag de același ciolan de influență cu la fel de multă nepricepere.

Și unii ziarști vor să conteze dincolo de firescul meseriei, și unii suporteri.

În fine, mi-a plăcut mult cum a reacționat Șucu.

Deși Copos era ca om de afaceri măcar la același nivel, dacă nu peste, se temea de influența membrilor marcanți ai galeriei.

Și a plecat de la Rapid din cauza acelor indivizi [care l-au aștepat cu coliva la Înalta Curte de Casați și Justiție](https://www.digisport.ro/fotbal/liga-1/video-surpriza-la-iccj-fanii-au-venit-cu-coliva-si-au-cerut-inchisoare-pentru-copos-53258).

Adică în cel mai greu moment din viața sa, au venit unii să-l lovească. Așa se face, dai în om când e jos după ce omul respectiv, cu toate defectele lui, a ținut echipa la cel mai înalt nivel din istoria sa.

Și pentru că cei cu onoare sunt și isteți, s-au bucurat că a plecat Copos și a venit Cristescu.

Să te bucuri că pleacă Hilton și vine Hanul Vlăsia...

Bun, Șucu nu doar că nu se teme, dar e deranjat evident de încercările acestea de-a captura decizii care privesc clubul.

De aici și replica sa din Gazetă:

> “Nu este nicio problemă, să vină să vorbim, cine îi oprește?! Dar una e să vorbim și alta e să discutăm, să zic așa, adică de cine ia deciziile. Îi înțeleg, nici eu nu sunt mulțumit de rezultate, dar repet, nu e o problemă de antrenor sau de președinte".

Și tot de aici remarca de la Digi Sport, că de câte ori merge la club, cei din galerie sunt la birouri, pun țara la cale.

Îl deranjează.

Și dacă-l deranjează, va face în așa fel încât să schimbe situația.

Pare ceva imposibil la Rapid, dar oamenii care-și fac averea pe cont propriu au pretenții care ar putea să pară absurde unor membri ai unor galerii.

De exemplu, pot avea pretenția să comande doar ei pe banii lor.
