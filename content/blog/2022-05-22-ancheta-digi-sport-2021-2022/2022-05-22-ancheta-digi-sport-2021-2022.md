---
title: Cei mai buni dintre cei buni în sezonul 2021-2022 al Ligii 1
description: "Cum am votat în ancheta Digi Sport dedicată superlativelor Ligii 1. Plus explicație pentru alegerile mele"
slug: ancheta-digi-sport-2021-2022
date_published: 2022-05-22T19:55:00.000Z
date_updated: 2024-06-30T16:06:04.000Z
tags: Presa sportivă
permalink: "ancheta-digi-sport-2021-2022/index.html"
---

Digi Sport urmează să decerneze trofee de excelență pentru cei mai buni performeri ai sezonului 2021 – 2022 al Ligii 1.

Au votat și colaboratorii postului, așa că mi-am exprimat și eu opțiunile.

Fiecare fotbalist a primit un număr de puncte în funcție de poziția pe care a fost clasat în alegerile celor care au votat.

Primul loc ia 3 puncte, locul 2 ia 2 și locul 3…

Exact.

Eu n-am mai pus punctaj în dreptul fiecăruia că n-are rost pentru cititorii site-ului meu, m-am limitat să-i aranjez în ordinea preferințelor.

Mai jos ai și explicațiile pentru alegerile mele pentru că unele dintre ele chiar necesită așa ceva.

## Cel mai bun fotbalist din Liga 1 în sezonul 2021 – 2022

1. **Ciprian Deac**

2. **Florin Tănase**

3. **Nana Boateng**

L-am votat pe Deac pe primul loc pentru că este unul dintre jucătorii care au avut evoluții constant bune de-a lungul sezonului și pentru că a luat titlul cu CFR.

Tănase îmi place mult, e din nou golgeterul campionatului, dar n-a luat și trofeu cu echipa. Un paradox este că la echipa națională l-aș juca de exemplu mai degrabă pe Tănase în primul 11, dar… Dar într-un campionat cu un specific aparte cum este al nosru, Deac e rege pentru mine.

În fine, habar n-am ce caută Boateng în fotbalul nostru. E genul de fotbalist cu care te întâlnești prin cupele europene și discuți apoi cu prietenii „ce bun era ăla, n-a trecut nimeni de el!”.

De altfel, dincolo de calitățile sale fizice, Boateng e genul de fotbalist care se lovesc toate baloanele. Stă exelent în teren, are inteligență de joc și anticipează foarte bine ce urmează să facă adversarul. Bun fotbalist!

Dacă-l puneam pe Camora în loc de Boateng, [păstram ierarhia pentru anul 2021](https://www.cameravar.ro/voturi-ancheta-digi-sport-2021/).

## Cel mai bun antrenor din Liga 1 în sezonul 2021 – 2022

1. **Dan Petrescu**

2. **Alexandru Pelici**

3. **Andrei Prepeliță**

Petrescu a luat titlul având asupra sa o presiune aparte. Sigur, exagerează când spune că toată lumea l-a atacat, pur și simplu ironiile lui [Mihai Stoica](https://www.cmeravar.ro/mihai-stoica/) au această calitate, de-a te enerva dincolo de limite.

Totuși, vorba lui – alții vorbesc, el ia trofee.

Pelici a salvat-o de la retrogradare pe Mioveni evitând inclusiv barajul cu un lot în care foarte puțini fotbaliști despre care să poți spune că au cine știe ce calitate tehnică.

Cine nu crede poate să urmărească măcar 30 de minute dintr-un joc de-al lor și va vedea cele mai comice preluări și cele mai dușmănoase pase. Dar au rămas în Liga 1 datorită a două lucruri – capacităților de antrenor ale lui Pelici și datorită faptului că băieții aceia chiar s-au luptat pentru fiecare punct.

În fine, raportat la experiența sa și la ce lot a avut la dispoziție, Prepeliță a făcut un super sezon. La fel ca Pelici, a trebuit să suporte ieșirile ignorante ale unui primar care confundă un club de fotbal cu o feudă personală.

## Cel mai bun tânăr din Liga 1 în sezonul 2021 – 2022

1. **Claudiu Petrila**

2. **Octavian Popescu**

3. **Rareș Ilie**

Petrila are de partea sa câștigarea titlului. E singurul mare avantaj față de Octavian Popescu. În rest, jucătorul vicecampioanei are mai multe momente în care a contribuit decisiv la victoria echipei sale.

Rareș Ilie are o calitate și o maturitate în joc neobișnuite pentru un fotbalist tânăr român. E o diferență uriașă între cum arăta la primele jocuri ale sezonului și cum a arătat în finalul acestuia. Spre deosebire de Petrila și Popescu, cred că el poate rămâne lejer încă un an în România fără riscul de-a stagna.

## Cel mai bun veteran din Liga 1 în sezonul 2021 – 2022

1. **Ciprian Deac**

2. **Mario Camora**

3. **Cristian Săpunaru**

Deac pentru constanță și pentru importanța majoră pe care o are în cadrul echipei campioane.

Camora pentru că de ani buni găsește cu greu adversari care să-i producă probleme sau concurenți în lot care să-l țină rezervă.

Săpunaru pentru faptul că a fost cel mai important om al Rapidului de-a lungul acestui sezon. Da, din asta am scăzut momentul care a dus la lipsa sa de pe teren în meciul de la Mioveni.

## Cel mai bun arbitru al sezonului 2021-2022

1. **Sebastian Colțescu**

2. **Istvan Kovacs**

3. **Ovidiu Hațegan**

Îmi plac arbitrii care simt jocul și nu fluieră la alibi. Colțescu se-ncadrează aici de multe ori.

De asemenea, are o lejeritate în a conduce jocul care nu cred c-a venit doar datorită experienței, ci poate și datorită faptului că și-a pus mai multe lucruri în ordine. Doar speculez, normal.

Kovacs și Hațegan au marele atu că inspiră respect în Liga 1, chestiune greu de obținut de majoritatea arbitrilor. Urmărește-i un pic pe Chivulete și pe Bârsan… Vei înțelege că ecusonul FIFA nu e suficient pentru ei.

## Echipa din Liga 1 care a jucat cel mai atractiv fotbal în sezonul 2021 – 2022

1. **FCSB**

2. **CS Universitatea Craiova**

3. **Farul Constanța**

FCSB n-a luat titlul, dar a jucat de departe cel mai frumos fotbal al campionatului. Putem specula c-a jucat așa pentru că nu-s riguroși tactic sau alte chestii de gen.

Realitatea este c-au jucat. Pot spune asta inclusiv eu, deși îmi place un fotbal mai intens fizic, cu agresivitate mai crescută.

Craiova și Farul sunt alte două echipe care au jucat foarte deschis și au avut ocazii indiferent de adversar. Aș fi inclus și UTA aici, dar sunt doar 3 locuri, iar UTA a produs prea mult spectacol prin ratări, nu prin reușite.

## Cel mai bun conducător de club din Liga 1 în sezonul 2021 – 2022

1. **Daniel Niculae**

2. **Atilla Hadnagy**

3. **Jean Vlădoiu**

Niculae l-a ținut prea mult în funcție pe Iosif, iar echipa sa n-a prins play off-ul. Dar a scăpat de retrogradare și, cel mai important, și-a respectat bugetul.

Nu sună spectaculos să-ți respecți bugetul, nu?

Ca să contezi din perspectiva performanței, trebuie întâi să te asiguri că exiști. Iar respectarea unei chestiuni plictisitoare ca un buget e ceva esențial din acest punct de vedere.

Apoi, după ce l-a adus pe Angelescu ca investitor la Rapid, Niculae are meritul principal că l-a atras și pe Șucu. E mai mult decât fac președinții de club din România în general.

Hadnagy și Vlădoiu au meritu că s-au descurcat bine în condiții dificile. Da, la Sepsi nu este ușor, iar la Pitești e dat naibii de greu când ai deasupra un om care n-are nicio treabă cu fotbalul – primarul. Ambii au realizări sportive concrete – performanța echipelor și, în cazul lui Hadnagy, implicarea decisivă în formarea lotului.

## Cel mai frumos moment al sezonului 2021-2022 în Liga 1

1. **Revenirea Rapidului în prima ligă**

2. **Disputa CFR – FCSB**

3. **Câștigarea Cupei României de către Sepsi**

Cerința era să numești un moment, așa că momentul revenirii Rapidului a fost acel 1-0 norocos cu Chindia, de pe Arena Națională.

Totuși, eu m-am referit la mai multe momente, inclusiv la cele de după revenirea pe Giulești – ex. meciurile cu Botoșani și chiar cel cu Gaz Metan.

Disputa CFR – FCSB a ținut în viață interesul pentru campionat până la finalul penultimei etape. E mai mult decât decent într-o ligă în care două echipe au retrogradat brusc prin incpacitatea lor de-a-și plăti existența.

În fine, câștigarea Cupei României de către Sepsi este un moment aparte nu doar fotbalistic. Unii, care au cucul mic, au impresia că ne-au furat maghiarii cine știe ce onoare prin această performanță.

În realitate, niciodată Sepsi n-a fost o echipă mai românească decât în momentul în care a luat Cupa României. Chestie de optică, normal. Mă bucur pentru ei și mă bucur pentru Bergodi, urmașul romanilor care ne-au asuprit sute de ani… bla-bla...
