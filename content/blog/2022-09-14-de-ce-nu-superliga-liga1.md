---
title: De ce nu folosesc sintagma SuperLiga
slug: de-ce-nu-superliga-liga1
date_published: 2022-09-14T08:01:00.000Z
date_updated: 2024-06-30T12:10:13.000Z
tags: ["Presa sportivă", "LPF"]
excerpt: De ani buni insist că avem un campionat bun raportat la finanțarea sa, dar titulatura SuperLiga mi se pare exagerată
---

Înainte de acest sezon, Superbet a semnat un parteneriat cu LPF pentru schimbarea numelui competiției Liga 1 în SuperLiga.

Anterior, în perioada 2019 - 2022, LPF a avut un contract asemănător cu croații de la Hattrick PSK, contract în care denumirea comercială a competiției era Liga 1 - Casa Pariurilor.

Pentru acest beneficiu de imagine, [Casa Pariurilor plătea 2.250.000 Euro / sezon către LPF](https://playresponsibly.ro/investigatii/cutremur-in-fotbalul-romanesc-lpf-a-ramas-fara-sponsorul-principal-129).

Ghici ce?

Niciodată în aceste 3 sezoane n-am folosit sintagma Liga 1 - Casa Pariurilor în vorbirea curentă din emisiuni sau în scris, pe acest site.

De altfel, nu am văzut pe nimeni să facă acest lucru cu excepția ziariștilor care aveau diverse înțelegeri cu Casa Pariurilor sau ai căror angajatori aveau aceste înțelegeri.

Înainte de Casa Pariurilor, a fost Betano, care plăteau 1.400.000 Euro pe an pentru asocierea de nume.

Ghici ce?

La fel, tot Liga 1 i-am spus. Și la fel, colegii mei nu foloseau denumirea comercială completă decât dacă erau motivați comercial să o facă.

Ei, în toți acești ani, nimeni nu m-a tras de mânecă să-mi spună că ei nu înțeleg la ce competiție mă refer când spun doar Liga 1 și nu adaug numele sponsorului.

Așa că mi-am văzut liniștit de treabă.

## Ce se schimbă în cazul Superbet?

Nu știu cât plătește Superbet pentru acest contract, dar clar că obține mai mult decât concurenții lor - are cea mai fericită asociere de nume prin introducerea sintagmei “Super” în denumirea competiției.

Asta pentru că numele său permite acest naming creativ, dar și pentru că Superbet deține în mintea oamenilor asocierea cu termenul “Super” ca urmare a campaniilor reunite sub sloganul “Hai să fim super!”.

Prin urmare, oamenilor le va veni ușor să asocieze Superbet cu Liga 1. Iar dacă e cineva care nu reușește asta, Superbet îl va lămuri prin uriașa sa prezență media - colaborările cu ziariști, emisiuni, spoturi clasice TV / radio etc.

De altfel, inclusiv această uriașă contribuție la bugetele redacțiilor ușurează, uneori, folosirea cu entuziasm a sintagmei SuperLiga.

Repet, e valabil doar în anumite cazuri, majoritatea colegilor mei o folosesc cu bună credință.

Așa că, fără nicio ironie, bravo celor de la Superbet și felicitări LPF pentru reușită!

## A, să nu uit - titulatura SuperLiga este comică pentru Liga 1

Aici voiam să ajung…

Zilele trecute, Lucian Lipovan m-a întrebat de ce nu folosesc noul nume al primei ligi de fotbal - SuperLiga.
![Dialog cu Lucian Lipovan despre motivul pentru care nu folosesc numele SuperLiga](__GHOST_URL__/content/images/2023/10/https-3A-2F-2Fbucketeer-e05bbc84-baa3-437e-9518-adb32be77984.s3.amazonaws.com-2Fpublic-2Fimages-2F5a72e4ad-e957-498b-b064-99b358d1566b_600x453.jpeg)
Pe scurt, în ciuda faptului că sunt foarte probabil singurul ziarist care în ultimul deceniu a promovat intens ideea că [Liga 1 e un campionat bun](__GHOST_URL__/p/de-ce-liga1-e-campionat-bun), mi se pare aproape comică denumirea SuperLiga.

E prea mult din punctul meu de vedere.

E clasica pierdere a contactului cu realitatea pe care o vedem și în presa sportivă.

După ce orice declarație udată de umor slab a fost numită “fabuloasă”, a venit performanța lui Popovici și ne-am trezit că nu mai avem cuvinte ca să o descriem.

Sau le-am folosit pe aceleași pe care le folosisem toată săptămâna trecută pentru chestiuni insignifiante.

La fel și aici… Dacă Liga 1 e SuperLiga, atunci ce este un campionat vag mai bun decât al nostru?

Să zicem cel al Belgiei.

Sau unul și mai bun… Cel al Franței.

Sau cel al Italiei.

Sau cel al Germaniei.

Sau cel al… Glumesc, nu vreau să ajung la Premier League.

Bine, ne putem uita la campionatul vecinilor sârbi, unde există de asemenea denumirea SuperLiga.

Dacă la sârbi e SuperLiga, atunci ce este un campionat vag mai bun decât al lor… Să zicem cel al Belgiei.

Sau unul și mai bun -  cel al Franței.

Ai înțeles ideea, nu vreau să o iau de la capăt.

Pe de altă parte, îmi place faptul că unii dintre colegii din presă care ani de zile s-au arătat scârbiți de fotbalul nostru fără să-i acorde circumstanța finanțării precare, îi spun acum cu maxim entuziasm SuperLiga.

Da, exact dintre cei care nu se uită la jocuri, dar vorbesc despre meciuri ulterior și folosesc placa aia tristă - “meci slab, nu avem ce comenta, bla-bla”.

Nu c-ar fi ipocriți, sunt doar indivizi riguroși, care respectă denumirile oficiale.

Așa cum nu le respectau totuși când Betano sau Casa Pariurilor erau asociate cu Liga 1.

## Dacă Superbet prelungește contractul cu LPF, voi folosi numele SuperLiga

Superbet are doi ani de contract cu LPF. Cumva, mi se pare puțin ca să mă apuc să-i spun SuperLiga și apoi să revin la vechea denumire.

Sigur, îi spun din când în când așa prin emisiunile de la DigiSport, dar și acolo folosesc mai des sintagma Liga 1. Prin urmare, nu-mi propun cu înverșunare să nu-i spun așa, doar că nu-mi este încă la îndemână.

În fine, dacă după acești doi ani, Superbet va prelungi contractul, îi voi spune probabil și eu SuperLiga inclusiv în scris, aici. Dacă nu, nu va mai fi cazul pentru că cei care vor veni după ei nu vor accepta această denumire sub nicio formă.

Ca să înțelegi cât de sensibile sunt companiile în chestiunile acestea de imagine, închipuie-ți că atunci când Ursus a devenit sponsor al "naționalei" după Bergenbier, a cerut ca România să nu mai joace în galben.

Li s-a părut lor că asocierea galbenului cu Bergenbier e prea puternică, așa că ar merge mai bine un echipament roșu. Sau unul alb.

Prin urmare, voi continua să-i spun în newsletter-ul meu Liga 1 și mă voi baza că oricine citește ce scriu eu știe că e vorba de competiția organizată de LPF și sponsorizată de Superbet.

Exagerez, posibil ca partea a doua să nu se întâmple chiar de fiecare dată.

Totuși, cei de la Superbet pot fi sponsor pentru newsletter-ul Camera VAR și să elimine astfel posibilitatea ca 3, poate chiar 4 dintre cititorii mei să nu știe că ei dau numele competiției Liga 1.

Apropo, sunt scump, nu joc la pariuri și nu voi folosi sintagma SuperLiga în următorii 2 ani decât absolut întâmplător.

Ce să mai zic?

Îi aștept.
