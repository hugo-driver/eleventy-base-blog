---
title: De ce-mi place cum se mișcă Dinamo în această vară
slug: dinamo-se-misca-bine
date_published: 2024-06-28T12:09:54.000Z
date_updated: 2024-06-30T10:24:34.000Z
tags: Dinamo
---

Turneul final, transferurile Rapidului și ale Craiovei, popularitatea FCSB fac în acest moment ca lumea să nu remarce prea mult ce se-ntâmplă la Dinamo.

Asta deși, după mult timp, chiar se întâmplă lucruri care pot să-nsemne o șansă reală ca alb-roșii să conteze cu adevărat în noul sezon.

De exemplu...

## L-au păstrat pe Kopic

Mi se pare foarte sănătos că și-au păstrat antrenorul. Kopic a reușit o super performanță prin salvarea echipei de la retrogradare într-un moment în care “[doar un antrenor român ar fi fost potrivit](https://iamsport.ro/editorial/scoala-federala-de-ipocriti-cu-licenta-pro-id15355.html)”.

Dacă având atât de puțin timp la dispoziție și atât de puține variante de-a-ntări lotul, croatul a reușit totuși să o facă pe Dinamo să joace în general decent, iar pe alocuri chiar foarte bine, m-aștept ca-n sezonul viitor progresul să continue.

De asemenea, un mare atu al lui Kopic este că evaluarea pe care a făcut-o jucătorilor vine ca urmare a unui sezon cu o încărcătură uriașă.

Una este să judeci un fotbalist în condiții obișnuite de competiție și alta este să-l vezi supus unei presiuni constate. Kopici nu a identificat doar cât de fotbaliști sunt oamenii pe care-i are în lot, ci și ce caractere au.

## S-au mișcat rapid în ceea ce privește remanierea lotului

Rapiditatea cu care au renunțat la jucătorii pe care nu i-au considerat utili pentru noul sezon, dar și cu care s-au mișcat în ceea ce privește aducerea de noi fotbaliști arată că-n acest moment clubul știe ce vrea.

Atenție, fiind vorba de fotbal, nu ai o garanție că cel care a plecat de la tine nu-și va crește nivelul foarte mult în viitor, iar cei care au venit vor da satisfacție.

Dar aceste mișcări presupun decizie concretă, iar deciziile concrete le iei când ai un plan. Bun - rău, un plan pus în acțiune este superior oricărei contemplări docte a ceea ce ai putea face dacă bla-bla, bla-blum.

## Orientarea către fotbaliști tineri este o super mutare

Dinamo a adus o serie de fotbaliști cu real potențial - Cătălin Cîrjan, Adrian Caragea, Alexandru Roșca, Răzvan Pașcalău și Raul Rotund.

Sunt subiectiv în privința lui Cîrjan pentru că-mi place de-o manieră alexandruionițsciană. Nu mă așteptam ca Rapid să renunțe la el și chiar în acest moment mă gândesc că a fost pur și simplu vorba de tipul de fotbal pe care vrea să-l implementeze Lennon în Giulești.

Altfel, în ciuda sezonului nereușit la Rapid, mi se pare una dintre mișcările tari în ceea ce privește transferurile. Da, știu, a venit liber de contract, dar înțelegi ce vreau să spun.

Mai mult, ideea de-a aduce tineri îi va oferi lui Dinamo un soi aparte de toleranță din partea fanilor. Orice suporter din lumea asta are o capacitate nebănuită să fie amabil cu un singur tip de jucător care nu câștigă - cel tânăr.

În plus, acești tineri fotbaliști indică și preocuparea lui Dinamo pentru viitor. Nu-n sensul vorbelor goale, ci-n sensul dorinței clubului de-a ajunge într-o zonă de profitabilitate prin simplu fapt că-nțelege importanța fotbalului de producție în cazul țărilor precum România.

## Clubul își propune să intre-n play off

Andrei Nicolescu a anunțat în podcastul [Tare de Tot cu Viorel Grigoroiu](https://www.youtube.com/watch?v=l-aTyVZUXxo) că la Dinamo "s-a tăiat pisica în două".

Aș remarca finețea actului.

Popular, pisica se rupe-n două, dar [Andrei Nicolescu cu stilul său](https://iamsport.ro/editorial/de-ce-se-exprima-andrei-nicolescu-asa-cum-se-exprima-cele-3-mari-ghinioane-id7927.html) nu acceptă rele tratamente la adresa animalelor, nici mișcări de zdrențuire a unui proiect. De aici și formula “am tăiat”, care presupune atât rapiditate în acțiune, cât precizie.

Serios vorbind, declarația sa este importantă nu doar pentru că oferă speranțe fanilor, ci și pentru că exprimările publice de genul acesta îi obligă pe cei care le fac.

Oricum, sunt absolut convins că Nicolescu și ceilalți finanțatori de la Dinamo au o sete sălbatică să devină jucători de prim plan în fotbal, iar ceea ce fac în această pauză dintre sezoane eu cred că demonstrează acest lucru.

Nu au forța financiară a lui Becali, Rotaru sau Șucu, dar au suficientă încredere în ei cât să creadă că banul lor va fi folosit mai bine decât e folosit banul altora.

## Dinamo a crescut prețul abonamentelor

Sunt multe de discutat pe tema aceasta pentru că situația de la Dinamo nu este situația de la Rapid în ceea ce privește abonamentele.

Dinamo a fost o echipă a bogaților, o echipă centrală a Bucureștiului. Se presupune că dacă ții cu Dinamo e mai probabil să ai bani decât dacă ții cu Rapid.

Istoric vorbind, desigur.

Doar că Dinamo s-a chinuit în acești ani să supraviețuiască, iar fanii au ajutat clubul din postura de ultimă speranță reală pentru supraviețuire.

În acest moment însă, clubul a ajuns din nou în poziția de-a-ncerca să ceară bani fanilor în schimbul unui spectacol, nu în schimbul evitării unei înmormântări. Prin urmare, [prețurile abonamentelor sunt mari](https://www.gsp.ro/fotbal/liga-1/dinamo-abonamente-sezonul-viitor-pret-746713.html), chiar aproape de ceea ce oferă Rapid, unde de asemenea primești acces doar la meciurile sezonului regular.

De ce ar fi asta o veste bună?

Pentru că Dinamo încearcă în mod firesc [să devină ceea ce nu place multor suporteri naivi să fie - o afacere](https://iamsport.ro/editorial/stefan-beldie-de-ce-ar-trebui-sa-te-bucuri-pentru-profitul-din-fotbal-al-lui-sucu-becali-si-al-altora-ca-ei-id3714.html).
